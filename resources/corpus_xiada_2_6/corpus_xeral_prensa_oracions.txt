O BNG solicitoulle a proposta a un equipo de expertos en diferentes áreas
O Foro para o Novo Estatuto recolle o dereito á autodeterminación
Dereito á autodeterminación, cidadanía galega, presenza nas institucións internacionais e maior autogoberno.
Estes son algúns dos aspectos que presenta o documento de base para o novo Estatuto que o BNG quere negociar na próxima lexislatura.
Intervención de Xosé Luís Barreiro Rivas.
Á dereita, outros participantes no foro, Paulo González Mariñas e Ramón Villares.
Partindo, entre outras, da base de que o compromiso coa democracia e co dereito de todas as persoas e pobos a vivir en liberdade é irrenunciábel, e convencidos de que o dereito ao autogoberno é de natureza fundamental e de que non pode ser outorgado nin limitado, os redactores da proposta recibida polo BNG defenden a idea de que "os galegos e galegas declaramos a nosa libre e lexítima vontade de integrármonos na estrutura plurinacional do Estado español, aceptando un acordo constitucional de interpretación dinámica, evolutiva e aberta que debe conducirnos á construción dun Estado que avogue por unha Europa dos pobos, na que queremos ser recoñecidos en total igualdade con todos os demais países e cidadáns da Unión Europea".
Decididos a pogresar no camiño desa unidade, "os galegos e galegas precisamos de proclamar conxuntamente a nosa identidade política, cultural e lingüística, o dereito a decidir sobre nós mesmos e a nosa inequívoca vontade de colaborar na instauración dunha comunidade internacional que asuma a vivencia plena da democracia global, legalizada e institucionalizada, de acordo cos principios inspiradores da política exterior española e europea da que democraticamente queremos ser partícipes".
A vontade estatuínte dos galegos declárase indeclinabelmente vencellada a todos os avances que se produzan na afirmación dos dereitos humanos, sociais e políticos, "non recoñecendo as posíbeis limitacións que puidesen derivarse dunha interpretación ríxida ou dunha resistencia política á reforma e constante mellora dos marcos constitucionais máis próximos".
Liberdade, xustiza, benestar
O Estatuto proposto quere garantir "a liberdade, a xustiza, o benestar e a seguridade de toda a cidadanía galega e de cantas persoas vivan ou se encontren no seu territorio".
De conformidade co dereito de autodeterminación, "o Pobo Galego ten o dereito de definir o seu marco relacional co Estado español e coa Unión Europea" e "Galiza, na súa condición de nación, intégrase libre e paccionadamente como Comunidade Autónoma na estructura política plurinacional do Estado español".
Configurada en 17 bases, a proposta asume "como tarefa principal a defensa e fortalecemento da identidade de Galiza e dos seus dereitos e intereses, así como a promoción da solidariedade entre todos cantos integran o pobo galego, ao abeiro da idea de galeguidade, entendida como o dereito a colaboraren e compartiren a vida social, cultural, económica e política da nación".
O territorio de Galiza é "o abranguido nos límites da actual Comunidade Autónoma, sen prexuízo da incorporación voluntaria de territorios limítrofes de características históricas, económicas, culturais ou xeográficas análogas", de acordo coas leis.
O galego é a lingua nacional, e todos os cidadáns galegos temos a obriga de coñecelo e o dereito de usalo.
O seu coñecemento será obrigado para exercer a representación política en Galiza e das funcións administrativas, notariais, rexistrais e xudiciais.
O castelán, como lingua oficial do Estado, terá carácter cooficial, e o seu uso e ensino serán garantidos polos poderes públicos galegos.
A competencia sobre a fixación da variedade estándar da lingua galega corresponderalle á Real Academia da Lingua Galega.
Os topónimos terán, como única forma oficial a galega e corresponderalle ao Goberno galego determinar os nomes de lugar.
Cidadanía galega
Teñen a condición de cidadáns galegos as persoas con veciñanza administrativa en Galiza.
Toda a cidadanía galega asume os dereitos e deberes que recoñecen o Estatuto, a Constitución, os Tratados da Unión Europea e os Acordos e Pactos internacionais da ONU e do Consello de Europa.
A adquisición de cidadanía será regulada por unha Lei de desenvolvemento estatutario básico, cos requirimentos esixidos polas leis do Estado para a nacionalidade española.
A cidadanía galega é renunciábel, pero non poderá privarse dela sen o consentimento da persoa que a teña recibida.
A proposta de novo Estatuto recolle o dereito a unha educación pública de calidade, inspirada nos principios do respecto á diversidade e da convivencia multirracial, da pluralidade política e relixiosa e nos valores propios da tradición cultural de Galiza e da historia común europea.
Tamén, o dereito ao traballo e ao acceso a un posto de traballo estábel, ou a un emprego público, sen discriminacións por razóns de xénero, ideoloxía, crenzas, orientación sexual ou calquera outra significación persoal.
Igualmente, o mantemento dos niveis básicos de benestar medidos segundo os parámetros da renda básica, vivenda, educación e sanidade.
Outro dos dereitos sustentados é o de dar acceso a un "ambiente saudábel e á protección da paisaxe no marco dun desenvolvemento sustentábel".
Europeizar o horario de traballo
O novo xornal gratuito Qué! (25 de febreiro) dedica a súa portada á longa duración da xornada de traballo.
En titulares escribe:
"Votamos a Constitución.
Se xa somos europeos...
Ás cinco remátase de traballar".
En titulares máis pequenos pódese ler:
"Temos a xornada laboral máis longa de Europa.
Traballamos máis horas que os xaponeses.
En Francia trabállase dúas horas menos ao día.
Algúns fan xornadas de máis de 12 horas.
Só dedican máis tempo nos Estados Unidos.
A administración é a única que se libra".
Cabrera Infante e Cuba
Guillermo Cabrera Infante e a súa dona Miriam Gómez.
Daniel García Santos, director da editorial Letras Cubanas, escribe unha carta en El País (28 de febreiro):
"O 22 de febreiro dous articulistas afirmaban no periódico que vostede dirixe que a obra de Guillermo Cabrera Infante foi prohibida en Cuba.
Isto non é certo.
Os editores cubanos fixemos o posíbel para lograr a publicación dalgúns dos seus títulos e, xunto coa súa morte, deploramos que en vida Cabrera Infante, de xeito expreso, prohibise ser publicado no noso país, antepoñendo á literatura e ao coñecemento da súa obra polo público lector cubano a súa obsesión política contra a Revolución, amplificada en sistemáticas declaracións que a propaganda tendenciosa se encargaba de axigantar.
A nosa editorial, usando a intermediación de algúns escritores cubanos que o coñecían e que viaxaban a Londres por diferentes motivos, fixo varios intentos por lograr a súa aprobación para publicar títulos representativos dentro da súa obra, como Tres tristes tigres e A Habana para un infante difunto.
Non embargante, sempre batemos ou coa inaccesibilidade do autor, ou coa negativa pública de non permitir que os seus libros circulasen en Cuba en canto vivisemos na Revolución".
Walesa critica unha emisora católica
Á dereita, Lech Walesa nunha fotografía de 1999.
Lech Walesa, líder histórico do sindicato polaco Solidariedade, que rematou co sistema socialista en Polonia, Nobel da Paz e devoto fillo da Igrexa Católica, vén de emprender unha aguda campaña contra unha popular emisora católica do seu país.
Walesa escribiu que "Radio María amenaza a nova democracia polaca e compromete a imaxe de Polonia e da Igrexa católica en Polonia".
O ex sindicalista, hoxe con escaso predicamento no país, logrou non obstante que esta opinión sobre a emisora fose moi comentada.
Walesa pídelle ao Goberno e á Igrexa Católica que fagan o posíbel para poñer fin a unha incesante campaña de odio e calumnias contra o inimigo "infiel, laico, xudeo, masón, comunista", con que a emisora da orde dos redentoristas, dirixida polo padre Tadeusz Rydzyk e arroupada nun manto de devoción mariana, vén envelenando a vida pública polaca.
(La Vanguardia, 28 de febreiro).
Babecas da (in)cultura
Un índice da incultura deste país poden ser as manifestacións que acostuman facer moitos licenciados e profesores:
un bótase as mans á cabeza e non acerta a comprender como certos túzaros puideron pasar por unha universidade sen que esta lles afectase para nada.
E bárbaros deses _Atlántico Diario, 27 febreiro último_ teñen a posibilidade de predicar a súa ignorancia e transmitirlles aos demais a súa incultura.
E así sucede con certo profesor de arte recentemente nomeado para dirixir o Instituto Cervantes en Milán, non sei se prodixio de ignorancia ou de pailán atordado coas luces da cidade, para quen o nacionalismo é un obstáculo para a cultura.
Ou sexa, que Viqueira, Risco, Otero Pedraio, Filgueira Valverde, etc, foron uns obstáculo para a cultura.
E nin sequera se lle ocorre pensar o evidente:
se na Galicia de entón é posible atopar algo semellante entre os non nacionalistas.
E como o falar non ten cancela, engade:
"A cultura subsidiada _di_ non é cultura".
Home, que isto o diga alguén que vai dirixir unha delegación do Instituto Cervantes non deixa de ser un bo despropósito, pois, ¿haberá algo máis subsidiado, en cultura, que o labor dun organismo como o Instituto Cervantes?
Porque dá a impresión de que o bo do profesor vive nunha nube alleo ao mundo da intelixencia media e da cultura máis elemental.
E segue o seu baduar ao chou:
Ou sexa, que os fusilamentos do 2 de maio debidos a Goya xa non teñen encaixe na nosa sociedade, e o seu españolismo, más ben o seu madrileñismo, escluiría a universalidade, polo que Goya empobrecería o mundo.
Estas cousas, propias dun babeca, saen da cabaza, non da cabeza, de alguén que pasou pola universidade e que para máis inri é profesor de arte.
¡Meu Deus!
Podiamos seguir, pero de momento abonda.
O que produce pavor é pensar no que ten recuado o nivel cultural neste país, incluído o universitario.
Porque pavor é o que un sente só de pensar que xente así ten o privilexio de ensinar a outros, isto é, licenza para deformar e empobrecer.
¿Como estrañarnos de que sexamos un dos países do mundo de máis baixo nivel cultural?
Touriño dá un xiro na súa estratexia de campaña
Demandan que BNG e PSOE fagan críbel unha alternativa a Fraga
Tanto os diversos inquéritos como as sensacións políticas mostran que nas próximas eleccións autonómicas é posíbel un cambio de goberno.
O optimismo semella desatarse nas fileiras socialistas e nacionalistas, pero cada vez máis voces internas dunha e doutra formación demandan que fagan visíbel esa alternativa para non frustrar as expectativas.
Emilio P. Touriño e Anxo Quintana nunha xuntanza do pasado verán.
"Aos socialistas fállalles a estratexia, non a teñen, pero será máis fácil de gañar que nas eleccións xerais", afirmou Joan Campmany, o catalán inventor de ZP, que se encargará da campaña de Emilio Pérez Touriño de cara ás próximas eleccións autonómicas.
Unha semana despois, semella que Pérez Touriño xa tiña unha estratexia.
A mesma que hai catro anos e que a de Abel Caballero hai oito:
postularse como presidente afirmando que vai gañar por maioría absoluta, polo que non tería que contar cos nacionalistas.
Pérez Touriño declarou que nunca ía pedir o voto nas eleccións autonómicas para formar coalición co BNG.
Tamén Anxo Quintana afirma que sairá a gañar os comicios no outono.
O candidato nacionalista aínda vai máis alá e considera que só el garante un "verdadeiro cambio", un "cambio con respecto porque os galegos non se conforman cun cambio para facer unha segunda reconversión naval ou para deixar a factoría de Ence en Pontevedra".
Ambos os candidatos apelan aos votantes para que estes sexan os que estabelezan o papel de cada quen logo das eleccións.
Loxicamente, non só é lexítimo, senón de pór o sombreiro na cabeza, que un e outro aspiren a lograr unha maioría suficiente para formar goberno en solitario, pero moi improbábel.
Roberto Blanco Valdés afirma que "Touriño pode seguir coa súa retórica, pero é como se aspirase a tocar a lúa coa man" porque "non hai agora, nin existiu nunca un só estudo de opinión que lle atribúa a maioría absoluta ao Partido Socialista".
Demanda, polo tanto, que xa que a coalición cos nacionalistas é obrigada se o PP perde as eleccións, Touriño a inclúa como "argumento electoral".
"Compenetración perfecta"
Se o comentarista próximo o PSOE esixe por "transparencia democrática", Xosé Manuel Beiras faino por eficacia electoral.
Considera o presidente do Consello Nacional do BNG que é imprescindíbel que nacionalistas e socialistas desenvolven unha estratexia conxunta, que interioricen a necesidade de unirse, "como factor necesario para derrotar a Fraga".
Beiras propuxo que nacionalistas e socialistas mostren "compenetración perfecta" porque os cidadáns captan se son capaces de entenderse nun futuro goberno ou non, algo decisivo para que os votantes aposten polo cambio de goberno.
Beiras considera que o BNG, "hoxe por hoxe, non está en condicións de gañar con maioría absoluta, malia que é o único proxecto de fondo que existe na Galiza e para Galiza".
Do mesmo parecer é o alcalde socialista de Compostela, Xosé Bugallo, que vén facendo diversos chamamentos a ambos os partidos para que mostren publicamente unha sintonía que lle faga comprender á cidadanía que "é posíbel unha alternativa".
Tanto nacionalistas como socialistas son conscientes de que o maior inimigo para derrotar o PP é transmitir a idea de revoltixo nun futuro goberno autonómico.
O PP vai basear parte da súa campaña electoral nas diferenzas entre socialistas e nacionalistas e na incapacidade para ter un proxecto común.
Tanto é así que persoas próximas ao BNG e ao PSdeG-PSOE tentaron pór en marcha unha plataforma para que ambos os partidos elaborasen un programa de goberno común.
Até de agora non tivo éxito.
Analistas como Xosé Manuel Rivera Otero, director do Barómetro da Universidade de Compostela, de gran predicamento na estratexia dos socialistas, considera que sería negativo electoralmente unha fronte común entre nacionalistas e socialistas.
No que si está de acordo é en que os cidadáns deben de visualizar un goberno conxunto entre ambas as formacións, condenadas a entenderse, por moito que se disputen a primacía á hora de liderar ese cambio que se albisca na Galiza.
Neste sentido, persoas no entorno nacionalista e socialista están mantendo conversas e reunións nas que tratan de perfilar as liñas mestras dun futuro goberno BNG-PSOE, ou PSOE-BNG, porque, finalmente, de gañar un ou outro o peso e mesmo o programa sería diferente.
Pero non todos os socialistas están de acordo con esta estratexia.
Desde o PSOE tamén están a traballar con outra posibilidade:
que o PP rache despois das eleccións e o PSOE puidese chegar a un acordo co sector autóctono da dereita.
Sería como reeditar o goberno tripartito.
Outros socialistas van máis alá e consideran que os escindidos do PP lles poderían chegar para formar goberno sen ter que contar co BNG.
Esta posibilidade está mal vista polo sector considerado galeguista dentro do PSdeG-PSOE, por iso demandan que Pérez Touriño deixe clara a súa estratexia "máis alá do valor e ambición que ten ao fixarse metas inalcanzábeis" como a maioría absoluta, en palabras de Blanco Valdés, que non pertence precisamente a este sector.
Reclama o primeiro posto na lista da Coruña ao Parlamento
Beiras abre a batalla das candidaturas autonómicas no BNG
A configuración das listas electorais do BNG vai ser o gran test para enxergar a renovación emprendida nas dúas últimas asembleas nacionais.
Xosé Manuel Beiras xa abriu a batalla publicamente ao reclamar para si o primeiro posto da candidatura coruñesa, ao que aspira o candidato á presidencia Anxo Quintana.
Despois do referendo do Tratado Europeo, Anxo Quintana reuniuse cos representantes de todos os partidos políticos e colectivos que integran o BNG.
Analizaron os resultados e a situación interna e chegaron ao acordo da necesidade de ollar cara a adiante, sen debates estériles, e impulsar a discusión sobre a reforma estatutaria.
Ao día seguinte desta reunión, Xosé Manuel Beiras concedíalle unha entrevista ao Faro de Vigo (publicada o 27 de febreiro) na que non só demandaba o primeiro posto da candidatura coruñesa ás eleccións autonómicas, senón que suxería que excluílo era o mesmo que pór en entredito a pluralidade interna do BNG.
As declaracións do presidente do Consello Nacional non lle sentaron nada ben á maioría da actual dirección do BNG, aínda que están a facer todo o posíbel por non estender a guerra e impedir a imaxe de división interna, aínda que privadamente algúns falen de "chantaxe".
Anxo Quintana, que xa lle comunicara a Beiras a súa intención de ocupar o numero un da lista pola Coruña, considera que "hai unha tradición non escrita, que todo candidato á Xunta exerceu cando puido, que é a de encabezar a lista pola Coruña".
Do mesmo parecer é a case totalidade dos dirixentes que encabezan as distintas organizacións que integran o BNG e dos membros da dirección.
Pero, ao mesmo tempo, coinciden con Quintana, en que Beiras "ocupará sempre un lugar preferente mentres sexa presidente do Consello Nacional".
A dirección do BNG adiou a elección dos cabeceiras de lista das catro provincias pola campaña do referendo europeo.
A entrevista de Beiras abre publicamente un debate que, tanto Anxo Quintana como a dirección nacionalista querían levar con tento e man esquerda, sabedores das dificultades que van ter a elaboración dunhas listas nas que o BNG ten que transmitir unha imaxe remozada, pero, ao mesmo tempo, gardar os equilibrios internos e proxectar a imaxe de Anxo Quintana como presidente.
Un Quintana que é o máis prexudicado desta poxa de Beiras, que o presidente do Consello Nacional, non sitúa só na súa persoa, senón que estende a outros seus compañeiros que poderían quedar relegados nas próximas listas.
Miguel Barros elixido secretario comarcal
A tricefalia do PSdeG-PSOE en Vigo
Miguel Barros venceu a Carlos Príncipe e foi elixido secretario comarcal de Vigo, a principal bisbarra do PSdeG-PSOE.
Instáurase así unha tricefalia no poder local socialista moi difícil de xestionar para a dirección tanto galega como federal.
A Emilio Pérez Touriño non lle quedaba outro remedio que apoiar esta vez a Miguel Barros fronte a Carlos Príncipe se non quería que o ex alcalde controlase a provincia de Pontevedra, a de máis peso partidario, e ameazase o seu liderado no próximo congreso galego, que é ao que aspira o ex alcalde vigués.
O apoio da dirección galega foi o que lle impediu ao histórico concelleiro socialista acceder á secretaría local, que agora ocupa un home de Carlos Príncipe, Manuel Gallego.
Pero despois de situar un home seu á fronte da comarca pontevedresa, a dirección galega tomoulle medo e deixou de procurar terceiras vías.
A situación complícase así aínda máis en Vigo para os socialistas.
Teñen como voceiro municipal un independente, Ventura Pérez Mariño, que fai a política por libre, arremetendo, por exemplo, contra a cesión gratuíta dos terreos de Casa Mar para o auditorio (proxecto estrela de Carlos Príncipe) ao día seguinte de que o deputado Antón Louro a garantise en rolda de prensa.
Mariño tamén está enfrontado ao presidente do comité executivo da Zona Franca, o socialista Francisco López Peña.
Miguel Barros, teórico número dous no concello, é contrario á política de Mariño, abandeirando o entendemento cos nacionalistas.
Na dirección opuxéronse, até de agora, que fose o substituto de Pérez Mariño, malia ao importante apoio co que conta no partido e en importantes ámbitos económicos da cidade.
No BNG tamén pensan que sería máis fácil entenderse con el.
Agora Barros lidera a comarca, que ten na estrutura partidaria un gran poder.
Pero Carlos Príncipe, de xeito interposto, segue comandando a asemblea local de Vigo, que fora disolta para apartalo como candidato ás municipais últimas.
Quen vai marcar agora a política no concello?
Permanecerá relegado Miguel Barros?
Será el o candidato socialista se hai moción de censura?
Lograrán apartar a Pérez Mariño do concello?
Quen decidirá os candidatos ás futuras eleccións autonómicas e locais?
Cada vez a política dos socialistas en Vigo semella máis enrevesada e difícil.
O próximo 5 de marzo Miguel Barros presentará o seu libro Discurso e tempo. Na procura dun socialismo para Galiza (A Nosa Terra), no que reivindica non só a súa traxectoria de socialista e galeguista, senón na que aposta por un entendemento necesario cos nacionalistas.
Ao acto, no que tamén intervirán Fernando González Laxe e Ceferino Díaz, teñen confirmada a asistencia máis de 400 socialistas de toda Galiza, polo que terá un claro carácter político.
Citroën-Zona Franca;
diálogo a través dos medios
Javier Riera, xefe da planta de Citroën, e Francisco López Peña, delegado da Zona Franca, chegaron a un acordo sobre a consolidación de solo industrial en Vigo a través dos medios de comunicación.
Un sistema moi usado na cidade.
Non é Javier Riera un home que se prodigue en aparicións nos medios de comunicación.
Sabe que a súa empresa non vai vender máis coches porque el apareza fotografado na prensa e prefire escoller con tino as súas comparecencias en actos públicos de xeito que estas sirvan ao obxectivo de reforzar a imaxe do grupo PSA como empresa vencellada a Vigo e comprometida co desenvolvemento da cidade.
Porén, hai ocasións en que o máximo responsábel da factoría que máis diñeiro move de Galicia deixa que a súa voz se escoite fóra do despacho do polígono de Balaídos e utiliza os xornais para enviar determinadas mensaxes.
Cando iso ocorre é xeralmente porque a transnacional do automóbil ve ameazados os seus intereses e quere ceibar algunha advertencia que adoita ter destinatarios concretos.
Ocorreu non hai moito tempo, cando os directivos do Celta estaban empeñados en crear ás portas da fábrica de automóbiles o gran centro comercial e de ocio co que pretendían sanear as contas do club.
Daquela, Riera, canso de petar sen éxito ás portas da Xunta, trasladou aos medios de comunicación as súas queixas e ofreceulle a Ventura Pérez Mariño o paraugas que precisaba para frear o proxecto.
Agora, o destinatario dos avisos de Citroën é o delegado do Estado no Consorcio da Zona Franca.
Hai anos que Riera leva traballando con discreción e eficacia coa finalidade de que as principais empresas fornecedoras da cadea de montaxe de PSA poidan instalarse en Vigo.
Dese xeito afórranse custos de transporte, dótase de máis flexibilidade o complexo industrial e créanse sinerxías que favorecen non só a compañía francesa senón todo o sector da automoción, o que de paso lle proporciona á cidade beneficios en forma de postos de traballo e xeración de riqueza.
Coa colaboración do goberno municipal, daquela co BNG comandando a área de urbanismo, Riera conseguiu que a Zona Franca alterase os seus planos orixinais para o Parque Tecnolóxico de Valadares e permitise a instalación nesa superficie de empresas como Faurecia ou o grupo Antolín.
Esa cooperación estendeuse tamén a outras iniciativas como a modificación do proxecto do segundo cinto de circunvalación para que incluíse un acceso directo a Balaídos ou o debuxo no novo PXOM dunha superficie industrial que lle facilitase á Zona Franca a ampliación do reducido polígono onde está ubicada a factoría automobilística.
Os planos desenvolvíanse segundo o previsto até que Francisco López Peña recuperou a cadeira no consorcio e comezou a revisar os papeis asinados por quen o substituíu no posto durante oito anos.
O que López Peña descubriu á súa volta ao consorcio levouno da inicial sorpresa á indignación.
O que o alterou non foi tanto comprobar que a Zona Franca estaba embarcada en multitude de proxectos, ás veces ao bordo das súas competencias legais, senón descubrir as cantidades que se estaban pagando pola compra de terreos ou os dereitos de concesións.
Alarmado, Peña decidiu botar o freo e paralizar a meirande parte das iniciativas en marcha, pero encontrouse cunha oposición xeneralizada das forzas políticas e sociais da cidade que o obrigaron a rectificar sobre a marcha.
A presión recibida forzouno a continuar adiante co concurso para a ordenación da ETEA ou co apoio financieiro ás obras de remodelación de rúas que Corina Porro denominou pomposamente "Vigo 2005".
Porén, comezou a introducir cambios substanciais en cada un dos proxectos coa intención de protexer os desembolsos económicos realizados e garantir a recuperación do diñeiro investido.
Nesa liña de traballo estaba o delegado da Zona Franca cando se lle ocorreu poñer en cuestión a participación do consorcio na creación de novo solo industrial en Vigo, e foi nese momento cando Riera dixo:
"abonda".
O grupo PSA non está disposto a renunciar a uns proxectos coidadosamente preparados durante anos de traballo en íntima colaboración co Concello.
A ampliación do polígono de Balaídos ou a construción do parque empresarial de Matamá son accións estratéxicas para o futuro da empresa automobilística e Riera non quere vacilacións na súa execución.
De aí a súa chamada de atención na prensa, da que rapidamente tomou nota López Peña.
Aproveitando a circunstancia, Porro, sempre atenta á posibilidade de pendurarse medallas, quixo apuntarse un tanto propagandístico ofrecéndose como mediadora entre as partes.
Non era necesario e foi suficiente cunha insinuación de Riera para que a alcaldesa fixese mutis e desaparecese da escena.
PSA e a Zona Franca acabarán entendéndose, pero para iso tiveron que escenificar antes o seu desencontro nos medios.
Así funcionan as cousas en Vigo.
Alejandro Amenábar
Discutir que é un clásico.
As causas polas cales alguén, na arte que sexa, entra na intemporalidade.
As circunstancias que converten o artista nun creador que nunca perecerá.
Visitábel desde calquera civilización.
Feito elo polo que circula todo o fluxo poético, ou a tradición arquitectónica, ou a xenialidade musical.
A universalidade.
Porque o que canta, ou pinta ou relata, atinxe a cada un dos mortais, de calquera época.
Unha vella discusión sen acordo fácil.
Algúns acadan a fama, parecen definitivos e ao cabo dos anos esváense.
Dicía Jean Cocteau que a moda é o que pasa de moda.
Outros son esquecidos, ou nunca atendidos, e rescatados, para acabar acompañando os clásicos.
Hainos tamén, claro que si, que son festexados polas multitudes do seu tempo e fican para sempre.
Eis a Verdi e a Whitman e a Gaudí sen ir máis lonxe.
Asombran os que apenas chegaron e xa construíron un mundo tan propio, tan lúcido e tan vigoroso.
Esas expresións que moi axiña nos parece imposíbel que non tivesen existido antes.
Francisco Leiro desde as primeiras esculturas.
Lars Von Trier con Europa.
Paco de Lucía desde a primeira nota de Entre dos aguas.
Sen frivolidade nin estupidez.
E sen renunciar á complexidade cando é precisa.
Amenábar pertence ao grupo.
Alleo á cultura do ha ha ha.
Ao envelope lindo sen nada de nada dentro.
Á mediocridade do cinema español.
Entrou como un canón con Tesis.
Deixounos coa boca aberta en Los Otros, por sistemático, polo esforzo e a capacidade para deglutir os clásicos e relanzalos desde os seus filtros.
Como facía Picasso, aínda que esaxeremos.
Pero afirmando que é o mellor director de cinema español desde Luis Buñuel.
E desde aquí estamos agradecidos.
Como ten que ser.
Por emocionarnos e facernos sentir.
E tamén por poder vernos no seu espello.
Contábame Arturo Casas que viu un filme no que os protagonistas están de viaxe, estacionan, entran nunha taberna.
Para marcar que chegaron a Galiza, o director fai un silencio longo.
E un paisano, desde o mostrador di: "Pois si, ho..." e outra pausa longa.
Nin outra palabra.
É o indicador de entrada neste país.
Así nos ven.
Noutro filme, moi celebrado nestas catro provincias, o director coloca unha familia comendo o polbo enriba dun mantel á beira dun río... sácano da pota...
Despois pasean unhas vacas pola cidade de Lugo... para falar de baloncesto!
É tenente de alcalde de Pontevedra
Teresa Casal
'Os socialistas reclamamos o traslado de Ence sen ambigüidades'
Teresa Casal é integrante do goberno municipal de coalición en Pontevedra e nas pasadas eleccións encabezou a lista electoral do PSdeG.
Como máxima dirixente local dos socialistas manifesta unha posición inequívoca a prol do traslado de ENCE.
Vostede era de procedencia galeguista, mais agora está integrada no PSdeG.
Sigo a selo.
¿Séntese cómoda?
Moi cómoda, tanto no partido como no grupo municipal.
De feito, dos cinco concelleiros que somos, tres temos esa tendencia.
É mais, a nivel galego tamén se segue esa liña.
Nos meus tempos no Partido Nacionalista Galego sempre me reclamaba socialdemócrata e galeguista.
Galeguista, ¿non nacionalista?
Así é.
Por iso deixei o partido cando se integrou no Bloque.
No Partido Nacionalista Galego-Partido Galeguista primeiro marchou un pequeno grupo do PG, precisamente parte dos que están a tratar de revivilo.
Dentro do partido había varias sensibilidades;
houbo un grupo encabezado por Pepe Peña que entendeu que non había outra opción que entrar no BNG.
Mais vostede non entrou.
Daquela a UPG era o núcleo duro do Bloque, unha organización marxista e case separatista;
eu non podía entrar así.
Creo nunha España plural, pero non quero fronteiras.
A súa desaparición é un logro europeo que defendo.
¿E considera que o PSdeG está ao mesmo nivel que o PSC, os socialistas cataláns?
Gustaríame que así fose.
No caso dos cataláns, son unha federación que funciona con moita independencia.
É un rango que ten o PSC que a min me gustaría que alcanzase o PSdeG.
Ás veces iso depende das persoas.
Quixera un Maragall co mesmo peso que ten no Estado.
En todo caso, parece que se entende ben cos nacionalistas.
Comparte goberno municipal co BNG, que ten a alcaldía de Pontevedra e dez concelleiros, fronte aos cinco socialistas.
En calquera grupo de goberno, sexa de coalición ou dunha soa cor, ten que haber disensión.
Tamén é normal que nun goberno de coalición haxa puntos de vista distintos, pero en Pontevedra fixemos un acordo meditado e chegamos a compromisos claros, sen egoísmos, pensando que o resultado electoral demostraba que a cidadanía quería un goberno de coalición.
O goberno está apoiado por quince concelleiros fronte a dez do PP.
Digamos que temos un acordo de respecto mutuo, con liberdade na xestión das nosas respectivas áreas pero con negociacións e acordos nas cuestións relevantes.
Cando buscas o que te une e non o que te separa, chegas a acordos positivos.
¿Non teme que lle pase como ao BNG en Lugo, que o PSdeG rendibilizou o seu traballo?
Pode acontecer o contrario.
Nas últimas municipais o BNG saía dun goberno en solitario e afrontaba os comicios coa seguridade da maioría absoluta.
Non sucedeu iso e nós entramos no goberno.
O PSdeG ten aceptación na cidadanía polo traballo que desenvolve e polo eco que os medios fan dese traballo.
Eu dígolle sempre ao alcalde que o BNG ten unha visión máis endogámica que lle dificulta o diálogo con outras administracións.
Nós non temos ese problema.
É máis, conseguimos que o noso estilo de goberno se distinga do anterior, co Bloque en solitario.
Agora hai máis capacidade de diálogo coas outras administracións, por exemplo.
Estou convencida de que as eleccións municipais de 2007 confirmarán o que digo.
Fala dun goberno de acordos en temas relevantes.
Un deles é o de Celulosas.
É unha cuestión importantísima para a cidade e para o futuro dela.
A miña postura sobre iso vén de longo e o mesmo sucede co meu partido.
Antes de nada, hai que lembrar que o que se está a escoitar é que o concello acosa a empresa Celulosas, pero esta compañía nunca lle pediu nada ao concello, nin sequera a licenza de obras.
Trataba de evitar o concello coa declaración de supramunicipalidade que decretou a Xunta e que está sub iudice, cando as licenzas están reguladas e deben concederse de adaptarse a uns parámetros determinados.
Se cumpría a lei, nada tiña que temer, pero non solicitou esa licenza.
En todo caso, Pontevedra ten dereito, despois de soportar durante cincuenta anos unha instalación nunca aceptada, a albiscar un ano 2018 no que por lei figura a obriga de que se retire ENCE do actual emprazamento.
Aínda así, con trampas e aliada co PP, a empresa pretende consolidar a súa localización en Lourizán.
¿E a súa alternativa?
Que se cumpra a legalidade, que busque outra localización non perniciosa.
Iso é posíbel, como tamén o é desenvolver nese espazo as potencialidades turísticas, pesqueiras, marisqueiras e urbanísticas que ten.
Tamén están os traballadores.
Aquí hai unha manipulación deste colectivo por parte da empresa.
¿Por que non lle piden previsión á empresa para asegurarse un futuro?
Esa compañía di que a única saída é continuar onde está.
Iso, ou o peche.
Digo eu que haberá que falar, procurar unha nova localización.
O concello quere buscarlle alternativas porque tamén hai que darlle saída á riqueza forestal que ten esta zona, pero non pode continuar nun lugar declarado pola UE zona sensíbel, que é único no mundo e que representa moitas posibilidades de crecemento _e non só urbanístico_ de Pontevedra e Marín.
Parece que nunha industria pesada como esa non casa cun núcleo urbano como o que conforman esas dúas cidades.
É evidente.
Cando se montou, o rexeitamento foi total.
Empregaron a infantería de mariña, apuntando ao pobo coas súas armas.
Era a ditadura.
Ademais, cando se privatizou ENCE pagouse un prezo que tiña en conta que en 2018 remataba a concesión da fábrica.
Asumiron ese risco e, en lugar de buscar unha nova localización, trataron de consolidar a actual co proxecto da fábrica de tisú.
Xa renunciaron.
Renunciaron.
Hai que ter en conta que a Lei de Costas de 1988 prevé que en 2018 remate a concesión non só de Celulosas, senón doutras moitas instalacións en situación semellante.
A lei está para cumprir, pero tamén ofrece algunhas alternativas.
Unha delas é que cando se rescata a concesión antes dese prazo, hai que indemnizar e iso permite obter recursos para un novo emprazamento.
O propio director xeral de Costas dixo que a indemnización sería xenerosa.
Tamén hai recursos da UE para o traslado de empresas por razóns ecolóxicas.
Existen instrumentos, pero é algo que a empresa non quere ouvir.
Ante iso, [Xosé Manuel] Seoane García [director de ENCE] anunciou que esperan novos ventos.
¿Van esperar que chegue o PP a Madrid para vulnerar a lei e agardan que Fraga recunque na Xunta?
Pois van de lado, temos Zapatero para moito tempo e Touriño será o próximo presidente.
Falando do seu partido, vostede está en contra da Celulosa, pero no PSOE hai posturas ambiguas.
Poden parecelo.
Touriño, ao que acusaban de ambigüidade, dixo hai quince días, e vén de repetir agora, que ENCE ten que abandonar a cidade.
O director xeral de Costas ten a mesma postura e a ministra de Medio Ambiente é rotunda.
Ás veces a xente quer ver ambigüidade para facer dano ao adversario.
Pero hai un proxecto para incluír no porto de Marín os terreos onde está Celulosas e que continúe alí.
Non hai tal proxecto.
Entre as consultas que lle fixeron a Mariano Navas [presidente do ente Público Portos do Estado] estaba esta posibilidade e en consecuencia respondeu aos distintos implicados con consultas no mesmo sentido.
Son só consultas que responden a outras consultas previas.
Con todo, a Lei de Portos define o que é un porto e que instalacións pode ter no seu interior e ENCE non ten cabida no de Marín, nin por localización nin pola actividade que desenvolve.
Unha normativa baseada no Estado do benestar
Na súa base V, a proposta presenta varias medidas de cohesión social destinadas, entre outras cousas, a garantir a igualdade das mulleres na participación e na distribución da riqueza, na seguridade fronte á intimidación e á violencia, na incorporacion do saber feminino á sociedade, na defensa da liberdade sexual das mulleres, etc.
Tamén preconiza o desenvolvemento de "servizos públicos de benestar social e solidariedade comunitaria para protexer eficazmente os grupos sociais máis vulnerábeis ou en situación de risco de marxinación social".
No tocante á organización do poder galego, a proposta presenta varias novidades no que se refire sobre todo ao poder xudicial, concebido arredor dun Consello Xudicial de Galiza que represente o órgano de goberno dese poder en Galiza.
A Comunidade Autónoma contará, cando menos, cun maxistrado do Tribunal Constitucional, proposto polo Parlamento de Galiza, e daqueles que respondan á proporción da poboación galega respecto á do Estado.
Organización territorial
Sobre o réxime dos entes locais de Galiza, o proxecto de novo Estatuto pretende que se estabeleza "un modelo propio, 'interiorizado' na Comunidade Autónoma, afastado do imposto carácter bifronte dos entes locais e da inútil superposición de figuras correspondentes a sistemas distintos, que sexa quen de conciliar as esixencias da nosa tradicional forma de asentamento convivencial coas dunha organización territorial e administrativa flexíbel, operativa e eficaz, propia dunha sociedade democrática moderna e en proceso de acelerada urbanización".
A figura da comarca/rexión urbana configúrase "por riba dos seus aspectos tecnocráticos, como un ente político democrático, unha sorte de federación dos concellos do seu territorio que incrementará, de maneira simultánea, a eficiencia técnica e a participación política tan acaída ás entidades locais e á súa administración de inmediatez".
A nova organización contemplará particularmente os espazos metropolitanos de A Coruña-Ferrol e Vigo-Pontevedra, e dotaraos de institucións específicas.
O poder galego garantirá unha axeitada ordenación do territorio que pule polo desenvolvemento social, económico e cultural, e coute ou mingüe os desequilibrios territoriais.
No referente ás relacións coa Unión Europea, proponse unha "lexítima e efectiva participación por canles directas ou indirectas nos asuntos europeos".
Galiza terá voz e voto directos no Comité de Rexións e en calquera outra institución ou órgano de representación territorial da Unión.
Atribuiráselle estatus xurídico-público á Oficina de Representación de Galiza en Bruxelas.
A proposta estatutaria tamén defende a lexitimación e recoñecemento da "capacidade de Galiza para actuar na escena internacional co obxectivo de promover e defender os seus intereses políticos, económicos e culturais específicos".
Neste camiño, pídese que se recoñeza a presenza de Galiza, directamente ou formando parte da delegación estatal, naqueles foros internacionais onde se vexan afectados os seus intereses e competencias, e tamén a capacidade para elaborar acordos ou convenios con entidades coma a UNESCO, por exemplo, para a promoción dos seus intereses que non impliquen funcións de soberanía.
Respecto a competencias, recollidas na Base XII, sería moi longo e difícil presentar aquí un resume.
E pasa o mesmo coas bases XIII (A actividade económica e o desenvolvemento substentábel), a XIV (O financiamento público do Poder galego. O sistema fiscal e a Facenda galega) ou a XV (O dereito universal á prestación sanitaria e a sanidade galega).
Pódese baixar a proposta completa, en formato PDF, dende a web do BNG (www.bng-galiza.org) ou dende www.novoestatuto.com.
O Foro
O pasado sábado, 26 de febreiro, o Foro do Novo Estatuto, integrado por relevantes intelectuais galegos como Xosé Luís Barreiro Rivas, Paulo González Mariñas ou Ramón Villares, entre moitos outros, entregáronlle ao BNG un documento de conclusións que, en forma de bases, condensa e sintetiza varios meses de traballo e centos de achegas tanto de expertos como de cidadáns que, a través da páxina web do Foro, quixeron contribuír libremente a deseñar a Galiza do século XXI.
Conclúe, deste xeito, a segunda fase do proceso ideado polo BNG para elaborar un novo Estatuto de Nación para Galiza:
elaborado un primeiro documento de bases, apresentado o 23 de Xullo do ano pasado, culmina agora un proceso de reflexión aberto e rigoroso no que os participantes, á marxe de calquera militancia ou directriz partidaria, puxeron o mellor do seu saber e da súa experiencia ao servizo de Galiza.
Toca agora, partindo deste traballo, elaborar un texto articulado quen de se apresentar no Parlamento galego e de se confrontar co que propoñan _se tal for a súa vontade_ as demais forzas políticas actuantes na Galiza.
Coa fin de lograr o máximo consenso para un novo texto estatutario que ou é de todos ou non será.
O documento elaborado polo Foro do Novo Estatuto ocupa xa, por si propio, un lugar sobranceiro na historia constitucional de Galiza.
A carón do proxecto de Estatuto elaborado, no seo do Seminario de Estudos Galegos, polas mellores cabezas do nacionalismo republicano.
Como este, parte do dereito inalienábel de Galiza, dos seus homes e das súas mulleres, a decidir libre e democraticamente o seu futuro e, no exercicio deste dereito, opta pola integración de Galiza, libre e paccionadamente, como Comunidade Autónoma nun Estado español plurinacional.
E así como o de 1931 recollía o mellor da doutrina xurídica, económica e política da súa época para as pór ao servizo do país, tamén este é ambicioso e exixente ao deseñar o país polo que se aposta _equilibrado territorialmente, sustentábel ambientalmente, xusto e avanzado socialmente_ e regular o goberno que se quere para ese país _democrático, transparente e eficaz.
Mais para alén dos contidos concretos do documento cómpre destacar a relevancia política e social dun acto no que, arredor do nacionalismo organizado no BNG, persoas que discreparon e discrepan con algúns dos seus posicionamentos e decisións (como ben recentemente se puxo de manifesto a respeito do Tratado Constitucional da Unión Europea) foron capaces de traballar xuntos debatendo as diferenzas mais, sobre todo, resaltando as coincidencias e, de entre elas, unha fundamental: a defensa de Galiza e a confianza nas súas potencialidades.
Toda unha lección de compromiso e de xenerosidade.
Especialmente nestes tempos nos que a defensa mesquiña de intereses persoais e de grupo son obxecto de atención preferente nos medios de comunicación.
A Casa da Auga
A cidade espera con interese a culminación dun proxecto de balneario urbano, que suporía un investimento de 40 millóns de euros.
Cando asistimos estes días a entrada en vigor do Protocolo de Kioto e os máis célebres agoiros sobre o futuro ecolóxico do planeta e amósasenos, diariamente, nas páxinas, nos diais e nas pantallas dos medios de comunicación a catástrofe do cambio climático, resulta coma unha sopradela de aire fresco a construción da chamada "Casa da Auga" na Coruña.
Pois xa se levou a cabo a contrata da segunda fase desta obra e, por unha vez, e sen que sirva de precedente, cómprenos non manifestar, ao menos nun principio, críticas negativas sobre unha actuación administrativa.
E aínda máis, se se trata de materia tan ecolóxica como a auga que concita en todos nós o ideario dun medio ambiente integrado no home e viceversa.
Así, esta que se denomina Casa da Auga, especie de balneario urbano que se está a construír na explanada situada tras a emblemática Torre de Matatón do Estadio de Riazor, será un espazo termolúdico único e un avanzado e ambicioso complexo de máis de corenta millóns de euros sobre un proxecto do arquitecto Xosé Manuel Casabella que contará cos últimos elementos tecnolóxicos e unha riola de instalacións dedicadas, en exclusiva, ao lecer cidadán e a servizos inéditos na bía galega neste tipo de ofertas públicas.
Contará cun gran centro de ocio e soxornamento, piscina olímpica e outros complementos; o balneario denantes citado, praia artificial e un ximnasio especializado, ademais de locais comerciais, restaurantes, centro de talasoterapia con alberca activa e un circuíto termal; gardaría, oficinas, salas de exposicións e até un museo da auga que contemple o desenvolvemento deste servizo na cidade.
Pois a iniciativa da obra, por encargo do Concello, débese á Empresa Municipal de Subministro de Auga EMALCSA, sociedade de servizos de solvencia recoñecida por todos os grupos municipais, que constitúe un instrumento político de control de primeira magnitude do goberno local e que leva moitos anos dando beneficios económicos ás arcas municipais, como expresión sensíbel de que a empresa pública tamén pode ser tan rendíbel como a privada cunha administración adecuada.
Adxudicouse á Sociedade Espazos Temolúdicos SA de capital maioritario de Caixa Galicia, a xestión privada dunha parte da obra, nomeadamente a explotación comercial e os locais de hostalaría co que se xerarán, en conxunto, case catrocentos empregos directos máis outros tantos indirectos, aspecto importante dada a elevada porcentaxe de paro existente na comarca coruñesa.
Pero esta obra aparca, ao noso entender, de xeito case definitivo o proxecto de Peter Eisenman para o Novo Riazor, que fora apresentado polo presidente do Deportivo en 2003 e que incluía, practicamente, case todas as instalacións contidas neste proxecto xa en construción, ademais do propio campo de fútbol, hostalaría múltipla e hotel de luxo, parque infantil, amplos espazos verdes e aparcadoiros, tanto públicos coma privados.
Un estadio de cinco estrelas como figuraba na propaganda e que se estendía dende a praza de Portugal até o campón que ocupará a xa citada Casa da Auga.
Un proxecto que se recoñecía como unha "icona cívica e cultural", como un símbolo e do que o presidente Augusto César Lendoiro dixo que se "deixamos pasar esta marabilla logo virán os laídos".
A larvada guerra política que se mantén entre o mandatario branquiazul e o Concello facía inviábel, como en moitas outras cousas, a súa materialización.
E así foi, efectivamente.
A idea permanece esquecida nas gabetas da incomprensión e a Casa da Auga resulta coma un sucedáneo, quizais rebaixado, daquel monumental proxecto do arquitecto norteamericano, pero que tan difícil materialización tiña.
En calquera caso agardemos que as iniciais boas impresións se consoliden e que poidamos ter unha instalación axeitada á verdadeira dimensión humana da cidade como continente de cultura e respecto pola Natureza, nestes tristes tempos de cegos egoístas que non ven máis aló dun escaso espazo temporal e os intereses das grandes corporacións, fechando os ollos a ese futuro negro que se lles está manifestando, día a día, e do que prefiren desviaren a ollada.
Galiza pode quedar sen axudas estatais se a Xunta persiste en que o Prestige non danou os recursos mariños
Os patróns maiores quéixanse da falta de medios para deter novas marés negras
Os patróns maiores aproveitaron a súa intervención no Parlamento para reclamaren un compromiso efectivo do goberno galego coa situación dos mariñeiros.
Aínda que algúns dos representantes dos pescadores gabaron as axudas institucionais, outros queixáronse do desprezo aos seus problemas.
Mariñeiros de baixura declarando na Comisión do Prestige.
A Comisión de investigación do parlamento galego recibiu nos últimos días os patróns maiores, como afectados e representantes da baixura, as persoas que deron o seu testemuño sobre o acontecido no afundimento do Prestige.
O 28 de febreiro compareceron os patróns maiores de Corme, Lira, Arcade, Aguiño, Portonovo, O Grove, Caión e O Vicedo.
Viñeron falar como afectados en primeira persoa do sinistro, e só houbo dous comparecentes que recoñeceron as perdas produtivas como consecuencia do Prestige.
A maioría falaba da fatalidade do mar, do mal tempo, do saneamento das rías, da auga doce, mais a palabra Prestige semellaba ser unha palabra maldita.
Houbo quen nomeou nesa comisión o medo ás represalias que sufrían os traballadores do mar, como estaban atados ás subvencións, ás prevendas ofrecidas polo poder, e certas afirmacións que falaban da coordinación, da atención recibida pola Administración ou da preocupación que a patroa do Vicedo puido observar no "meu presidente Aznar", Faustina Solloso _ao mesmo tempo concelleira e dirixente do PP na zona_, viña certificar que estas presións existen e que os comparecentes chamados polo PP viñeron falar non como afectados senón como comisarios políticos.
O patrón maior de Lira, Xoán Manuel Gómez Leis, e Francisco Iglesias, patrón maior do Grove, falaron das perdas produtivas que deixan o sector nunha difícil situación, pois se se conseguiu unha mellora do decreto lei das indemnizacións co novo Goberno central para reclamar danos futuros, debido á actitude da Consellaría de Pesca, que afirma que todo volveu á "normalidade", as axudas polas perdas e danos como consecuencia do Prestige poden ir en maior medida ás confrarias vascas ou cántabras que si que recoñecen diminución nos recursos.
O máis salientábel destas intervencións foi o unánime recoñecemento por parte de todos os patróns maiores da falla de medios de prevención e loita contra a contaminación mariña, e a certeza de que estamos xa de novo na conta atrás cara a outro Prestige.
Nunca Máis comparece o 7 de marzo
A Plataforma Nunca Máis foi chamada a comparecer nesta comisión o vindeiro luns, 7 de marzo, representada por Rafa Villar, que irá acompañado por persoas representativas dos distintos ámbitos nos que traballa esta organización.
Villar explicou para A Nosa Terra que realizará unha intervención "crítica con esta comisión de investigación, crítica coa xestión da catástrofe, e na que abordaremos cuestións como a falla de medios, a manipulación e a situación actual, que nos obriga a non poder pasar páxina no tema Prestige.
Outras comparecencias que tamén serán críticas coa xestión da catástrofe, e que terán lugar ese mesmo día serán as de Fiz Fernández, do Instituto de Investigacións Mariñas, e Martiño Nercellas, da Federación Ecoloxista Galega.
Francisco Iglesias
'A Consellaría quere converter o naufraxio nun milagro que fixo aumentar a pesca'
Francisco Iglesias explicou diante da comisión a súa propia visión sobre a catástrofe do Prestige.
Reproducimos a intervención do patrón maior do Grove.
Aínda que os dez minutos dos que dispoño son moi poucos para explicar os problemas máis relevantes da crise do Prestige, vou iniciar a miña intervención "gastando" o primeiro minuto.
Perdelo para facer referencia a unha cuestión, ao meu xuízo, esencial.
Lembrar todos os sufrimentos da xente do mar durante esta catástrofe, agradecerlles a todos os voluntarios e voluntarias a súa solidariedade e ter un afectuoso recordo para o benquerido alemán de Camelle que tanto amaba ao noso mar e para os recentes falecidos do barco Bahia, Dani e Siempre Casina.
Para todo isto e solicito a súa libre colaboración, vou facer un minuto de silencio.
O FIDAC cualificou o Prestige como a peor catástrofe dos ultimos 25 anos.
Na miña primeira achega a esta Comisión de Investigación quixera dicirlles que esta catástrofe non desaparece porque nos empeñemos en mirar para outro lado.
Señores deputados, co debido respecto, a maré negra do Prestige non entende de propaganda, a contaminación non se limpa con titulares de xornais ou da TVG.
As xentes do mar e o noso mar precisamos de verdade, de feitos reais e medidas de recuperación.
Dito isto quixera formular tres cuestións:
Os ataques e presións antidemocráticas que sufrimos as voces críticas do Prestige e o medo que se está a xerar no mundo do mar.
Así teño que dicir que estivo mal que se nos catalogase como políticos ou que se dixera que as voces que defendiamos ao noso mar defendiamos políticas partidarias, cando, en realidade, só cumpriamos coa nosa obriga como patróns maiores de dicir o que estaba a pasar e non calábamos fronte ao poder.
Está mal que compañeiros, incluso algúns con carné do PP, nos acusasen disto, cando algúns deles non se recataban en ocultar a verdade ou facer actos electorais para o seu partido.
E moito peor que políticos profesionais e en activo como o propio conselleiro de Pesca nos acusase aos cidadáns de a pé de facer política e logo, eles que fan?
O abandono, o maltrato ás xentes do mar e falla de medios con que se abordou esta catástrofe.
Teñen que saber que non había ningún plano serio para facerlle fronte ao chapapote nas rías, o único eran os plásticos para defender as bateas e dirixir o fuel ás zonas de sacrificio internas, que non se puxeron as barreiras prometidas, que as quixeron poñer as romperon os propios técnicos de SASEMAR.
As graves consecuencias produtivas e as manipulacións estatísticas sobre a situación real dos recursos pesqueiros e marisqueiros afectados.
O que é máis grave é que a Consellaría, en vez de apoiarnos como fixo na crise do Mar Exeo, agora resulta que están empeñados en converter o Prestige nunha especie de remedio milagreiro cos nosos recursos.
En vez de recoñecer os danos e os problemas buscáronse as explicacións máis peregrinas: desde problemas co ciclo gamtoxénico, até pragas de depredadores e abundancias anormais de algas, subas e baixadas de temperaturas, etc, para xustificar as perdas evidentes do Prestige.
E cando isto non chegou utilizáronse as descargas da pesca de altura para solapar as perdas que estamos a sufrir nas zonas afectadas.
Máis cartos por aparcar por cuartos
Os aparcadoiros subterráneos comezarán a cobrar por fraccións de cuarto de hora a partir de abril.
Os consumidores non conseguiron a tarifa por minutos.
Non se pagará polos minutos de aparcamento nos subterráneos composteláns, como reclamaban os usuarios _como sería natural_, pero si por fraccións de cuartos de hora.
Será a partir do 1 de abril e non sen polémicas nin alegacións polo medio.
O dos cuartos é un avance, un achegamento, ao que semella, de xustiza, pero parece non estar nada claro se a nova forma de recadar suporá unha vantaxe real para o cidadán en canto a cartos.
A nova estrutura de tarifas non sempre se traducirá nun aforro para o que meta o coche baixo terra.
Nas porcentaxes estimadas de beneficiados e prexudicados por esta medida que vén de aprobar, inicialmente, o Concello de Santiago, xa hai diverxencias.
Semella un asunto polo menos tan complexo como o das tarifas da telefonía móbil (e fixa).
Tarifas que semellan feitas por especialistas en deseñar labirintos que teñen entre os seus obxectivos conseguir que o usuario pague sempre máis do que sería xusto e non entenda moi ben canto e como paga.
Un acaba escollendo a opción que lle parece menos mala pero nunca está moi seguro de ter escollido ben.
No caso dos aparcamentos, un non pode escoller entre aparcar un cuarto de hora ou hora e media, de xeito que o asunto aínda se complica máis.
Cos móbiles aínda hai a posibilidade de usalos a xeito de busca.
Se me buscan, aquí estou (se non me atrevo a desconectar ou quedar fóra de cobertura).
Se teño que chamar, salvo caso de emerxencia, xa o farei desde o fixo.
No caso dos aparcamentos, o asunto é moito máis complicado, porque non nos deixaron espazos para aparcar nas rúas.
As rúas son máis acolledoras para pasear, é certo;
agora o que fai falta é tempo para pasear por elas.
Se se usa coche en Santiago, acabar baixo terra resulta case obrigado, pagando, desde abril, por cuartos de hora.
Menos que agora, se é un cuarto de hora para un recado rápido.
Pero seguramente máis que agora, por unha hora ou máis.
Sempre se pode deixar o coche no garaxe da casa e patear as rúas.
Xa non nos vale a escusa de hai dez ou quince anos, cando en Santiago sempre chovía.
Agora xa non é así e as distancias, na capital de Galicia, son case sempre curtas.
Sería a mellor opción para a saúde, para o medio ambiente e para o peto.
O negocio redondo.
Música para outra guerra
Os preámbulos da guerra ianqui sempre comezan así: avisos ao mundo de que o terrorismo utiliza bases do país que os imperialistas queren atacar, ou de que nace alí mesmo.
Programan, os ianquis, protestas no seu interior, ou algún acto comparábel ao mesmo terrorismo.
Van quentando o ambiente, e chamando aos seus aliados para que lles axuden a poñer lume nas denuncias, que normalmente son mentiras (onde están as armas terroríficas de Sadan?).
Pasarán uns meses intensos moéndonos a cabeza para que interioricemos as maldades do que queren atacar, mais escondendo que o seu obxectivo real é roubalo e dominalo.
Bush acaba de dar unha volta por Europa hai uns días, vestido de cow-boy, como sempre.
Moitos presidentes sorríronlle.
Tamén os da OTAN.
Os da ONU calan.
Agora, o Líbano levántase contra o seu goberno, e Israel acusa a Siria de terrorismo;
Israel, nada menos, o amigo de Bush, que mata cada día máis e segue a construír os muros da vergoña internacional.
Os ianquis tiñan nas follas das invasións, moitos anos antes de entrar no Iraque a sangue e lume, a Siria e Irán, como eixes do mal, e agora queren cumprir outro xenocidio.
Soan os tambores do crime.
Só as pombas dos nosos labios poden frear estes preparativos.
Mais han de voar xa para que non nos pillen adormecidos.
A denuncia a tempo tamén pode gañar unha batalla.
Pés
Pé é unha palabra de orixe latina (procedente de <distinto tipo="outra_lingua">pedem</distinto>) que ten unha ampla familia léxica, sexa de derivados patrimoniais sexa de cultos, e quer en palabras simples quer en compostas.
Derivados patrimoniais son peón, pezuña, pegada, piollo, apear, sopé ou traspés (palabra que en portugués é admitida pero non en galego normativo).
Peón é unha palabra de distintas acepcións que parten do significado de 'aquel que vai a pé'.
Inicialmente a palabra denominou o soldado da infantaría, o que ía a pé (como se conserva na denominación da peza do xadrez), para aplicarse tamén ao traballador menos cualificado.
O peón ou trompo baila enriba dun pé.
Máis dubidoso é que o peixe chamado peón/pión ou piarda teña que ver coa idea de pé.
Si ten que ver con ela a pegada 'marca deixada polo pé', polo que non deberiamos falar de pegadas dactilares ou dixitais senón de impresións (como en portugués) ao ser un contrasentido.
Os derivados cultos son moi numerosos, dende aqueles que pasaron ao uso común (pedal, pedestre, supeditar, etc.) a aqueloutros que aínda teñen un uso moi científico ou especializado (pedúnculo, pecíolo, pedículo, pedicuro, etc).
Ás veces os derivados de pé non proceden directamente do latín senón que son préstamos _adaptados_ doutras linguas románicas.
É o caso de pedestal, de orixe italiana ou dos galicismos peatón (para o que a normativa restituíu peón) e mais peaxe (pago medieval polo dereito de paso a pé, aínda que agora pasemos en vehículo) que o portugués non introducíu, conservando a denominación de <distinto tipo="outra_lingua">portagem</distinto> (pago polo dereito de pasar a porta).
E xa que falamos doutras linguas diremos que de pé tamén proceden petanca e pedigrí.
A primeira vén do occitano <distinto tipo="outra_lingua">pe tanco</distinto> 'pé chantado', que é como se mantén o pé ao lanzar a bóla do xogo.
A segunda vén do inglés <distinto tipo="outra_lingua">pedigree</distinto> mais a súa orixe está no francés <distinto tipo="outra_lingua">pied de grue</distinto> 'pé de grou' pois nos rexistros xenealóxicos ingleses utilizábase un signo con tres riscos que lembraban a pegada _aquí si_ daquela ave.
Outra forma de incluír nunha palabra o significado de pé é utilizar no composto o prefixo ou sufixo grego podo (podómetro, podólogo, antípoda, monipodio, artrópodo, etc).
En xeral son palabras de uso técnico e científico.
Ás veces podemos escoller para andar pés latinos ou gregos:
sermos bípedes ou dípodos, e irmos ao pedicuro ou ao podólogo.
E, para completarmos este trípode, trespés ou trepia, un terceiro pé que traemos do inglés.
Trátase do <distinto tipo="outra_lingua">foot</distinto>.
O que entra na composición do deporte/espectáculo/distracción de masas (ou negocio a conta das masas) por excelencia: o <distinto tipo="outra_lingua">football</distinto>.
Escríbase fútbol á española ou <distinto tipo="outra_lingua">futebol</distinto> á lusa.
Xurxo Salgado
'O principal problema dos xornalistas é a precariedade laboral'
Vén de ser elixido secretario xeral do novo Sindicato de Xornalistas de Galicia (SXG).
O colectivo nace co obxecto de "defender as condicións laborais de todos aqueles que participan no proceso informativo".
Segundo Salgado, "necesitabamos esta organización nunha profesión de asalariados como é a nosa".
Con que obxectivo nace o Sindicato de Xornalistas de Galicia?
A nosa principal pretensión é rematar coa precariedade laboral, que é o principal problema dos medios galegos.
Para logralo, queremos asinar un convenio marco que reúna uns mínimos para todas as empresas de comunicación porque sabemos que existen medios onde eses mínimos xa están superados, pero na maior parte a situación é penosa.
Hai que comezar por regular os contratos en precario, meter man nos contratos de autónomos e regular as prácticas profesionais, para que os rapaces poidan aprender pero non sexan escravizados.
Tamén apostamos por crear un estatuto de xornalistas e por converter os consellos de redacción en instrumentos de regulación do traballo e que, polo tanto, sirvan para falar de problemas laborais.
Pensa que as empresas de comunicación están por aceptar unha regulación do sector?
A día de hoxe non.
Por iso pensamos que é fundamental entrar nos comités de empresa como fórmula de presión para que se asinen os convenios.
En canto varios medios accedan, o resto irán detrás porque non poderán aguantar a presión pública.
Pensa entón que os sindicatos de clase non están cumprindo a súa función nos comités de empresa até agora?
Ese foi un dos temas que máis discutimos na Asamblea Constituínte.
Chegamos á conclusión de que os sindicatos de clase teñen intereses que van máis alá dos medios de comunicación.
En UGT, por exemplo, os problemas dos xornalistas están integrados dentro da federación de transportes.
Nunhas xornadas sobre precariedade laboral que fixemos a mediados do 2004, os membros dos sindicatos tradicionais recoñecían que as súas centrais non prestaban demasiada atención aos problemas dos xornalistas.
Mesmo algún daqueles representantes defendeu a necesidade de que se crease un sindicato propio.
Non nacemos para pelexar con ninguén, senón para colaborar.
Non somos un perigo para UGT, CC OO ou CIG.
Cal é o perfil do xornalista galego?
Os estudos falan dun mozo de entre vinte e trinta anos, cun salario que oscila entre os 600 e 900 euros e que traballa máis horas das que lle corresponden por contrato.
Non embargante, non hai que ler un estudo para saber como está a profesión.
Todos os días o vemos nos nosos medios e nos dos compañeiros.
Os salarios son moi baixos, hai a quen obrigan a traballar como autónomo, hai compañeiros sen contrato ou que traballan máis horas das que lle corresponden ou fotógrafos cuxas imaxes son usadas pola empresa sen recoñecerlle os dereitos de autor.
Ademais de xornalistas, no SXG queremos defender os dereitos de todos aqueles profesionais que interveñan no proceso de información, como cámaras, fotógrafos ou infógrafos.
A estes tres colectivos as empresas non lles recoñecen os seus dereitos de autor e usan a súas imaxes sen permiso.
Unha das explicacións que dan os empresarios para precarizar é que existen xornalistas que están dispostos a traballar por menos.
Ese é un dos maiores problemas.
Cada ano acaban a carreira en Galicia arredor de cen xornalistas.
Esa cantidade é excesiva para o que pode absorver o mercado galego.
Créase polo tanto unha bolsa de licenciados en precario da que se aproveitan as empresas.
Nesta profesión non é difícil escoitar que se non aceptas as condicións que che ofrecen hai outros xornalistas agardando.
Por iso tamén pediremos que se limiten as prazas na Facultade, co obxectivo de que quen se licencie teña unhas condicións salariais dignas.
Galegos nos Premios da Música
Santi (Los Limones), Susana Seivane e Bieito Romero.
Os temas 'Camiño das estrelas', de Los Limones, 'Hai un paraíso', de Luar na lubre e 'O segredo', da gaiteira Susana Seivane foron elixidos finalistas dos IX Premios da Música na categoría de Mellor Canción en Galego.
A cerimonia de entrega terá lugar no Palacio Municipal de Congresos de Madrid o vindeiro 22 de abril.
Outros nomes galegos presentes no certame serán o ferrolán Carlos Jean que opta ao premio Mellor Produtor Artístico e Mellor Arranxista e Carlos Núñez candidato a Mellor álbum de Música Tradicional.
Unha reforma para discutir cos socialistas
Hai quen afirma que se fose a estrutura orgánica do BNG a que elaborase as bases para un novo Estatuto, tería medo, se cadra, de facelo tan "nacionalista".
O certo é que ese "comité", sen fasquía de nacionalistas, definiu un novo modelo de país, partindo da sociedade do benestar.
Agora será o BNG quen terá un mes para traballar nunha proposta articulada, coa achega de toda a militancia, para presentar o proxecto, listo e feito, á sociedade.
Será a súa discusión sobre a que gravite a axenda política dos nacionalistas até o verán, se as liortas internas pola elaboración das listas non o impiden.
Non se trata dunhas propostas maximalistas as que condensou Paulo González Mariñas, ex conselleiro de Presidencia no goberno tripartito de Fernando González Laxe.
Diría máis:
as propostas presentadas por este foro teñen, sobre todo, a virtualidade do consenso.
Os redactores procuraron realizar unha proposta non só pegada á sociedade actual, senón en relación con outras sensibilidades non nacionalistas.
Así, puidemos saber que a interrelación coas "Bases para a reforma do Estatuto" realizadas pola fundación Iniciativas 21 e asumidas polo PSOE, foi importante.
Tanto é así que hai numerosos aspectos coincidentes e, mesmo, naqueles puntos nos que o proxecto socialista e nacionalista son máis diverxentes no fondo, non é imposíbel un acordo.
A proposta presentada ao BNG aposta por un Estatuto con competencias máis amplas que o actual, ao mesmo tempo exclusivas e excluíntes para que haxa invasión do Estado e baleire a lei galega de contido a través de leis básicas do Estado como veu ocorrendo até o de agora (coincidencias con Iniciativas 21).
Tamén defende a soberanía fiscal e tributaria, con capacidade para fixar os tributos e ter unha recadación propia, pois parte do principio que sen autonomía económica non hai autonomía política.
Ao mesmo tempo, defenden mecanismos que garanten a cohesión territorial do Estado (coincidente no fulcral con Iniciativas 21).
Reclaman así mesmo, a participación directa de Galiza na UE, cando os asuntos sexan do noso interese, e a capacidade de definir as políticas estatais (coincidente no fondo con Iniciativas 21).
O novo Estatuto que estuda o BNG propón unha nova organización territorial de Galiza, reclamando as competencias da Xunta para regular e articular lexislativamente o territorio nunha lei inexistente un cuarto de século despois de aprobarse o Estatuto.
Así propoñen a supresión da división provincial;
aos concellos como entidades básicas, reducindo o seu número a través da fusión como federacións parroquiais (polo que se recoñece o seu carácter);
aposta polo desenvolvemento das comarcas e rexións urbanas e de dúas áreas metropolitanas con carácter xurídico político.
(Aquí existe unha importante diferenza co que os socialistas definen como "novo municipalismo").
A proposta nacionalista tamén aposta claramente pola autonomía no plano xudicial (coincide no fondo coa proposta socialista).
As discrepancias máis profundas entre ambos os documentos de base, aínda que non insalvábeis son na filosofía de fondo.
A proposta nacionalista parte dunha filosofía confederal na que concibe a Galiza como unha nación, reclamando un espazo de decisión libre e propia, recoñecendo a conformación plurinacional do Estado no que se integra Galiza logo dun pacto.
Os socialistas, que recoñecen a Galiza como nación e o Estatuto como a "expresión xurídica entre a pluralidade de comunidades que integran o Estado español", insiren a súa reforma totalmente no marco da constitución actual.
O BNG, pola súa banda, pretende que, a mesma reforma estatutaria, que, na práctica, faga necesaria a reforma constitucional, superando así o actual marco estatal e recoñecendo o dereito á autodeterminación.
Unha Constitución cuxa reforma vai aprobar xa o Consello de Ministros esta semana, para fixar, deste xeito os límites dos estatutos.
Algo rexeitado, en principio, polos nacionalistas vascos, cataláns e galegos.
Finalistas dos Mestre Mateo
A Academia Galega do audiovisual vén de dar a coñecer os candidatos que competirán o vindeiro 20 de marzo na gala dos Premios Mestre Mateo 2004, unha cerimonia que se celebrará no Teatro Caixanova de Vigo.
A película dirixida por Manuel Gutiérrez Aragón, A vida que che espera, opta a un total de oito nominacións, entre outras a de mellor dirección, mellor guión e mellor interpretación feminina e masculina protagonista.
Con trece candidaturas parte O ano da carracha de Xurxo Coira e con doce A promesa.
Muíño presenta as súas novas creacións
Baixo o título Del diccionario de los murmullos e tras dez anos de ausencia nas salas da cidade, a galería Ana Vilaseco acolle até o vindeiro 17 de marzo unha selección dos últimos traballos do pintor coruñés Pedro Muíño.
Procedente da figuración simbolista que cultivou durante a década dos oitenta, nesta exposición o artista mostra a súa actual obra, desprendida de toda connotación descritiva, na que bota man de novos códigos e iconas para abordar sentimentos como a dúbida, a ansia ou o desasosego.
Dario Fo chega ás parroquias de Ribadeo.
O grupo de teatro da Asociación 'Francisco Lanza' representa Os mortos factúranse e as mulleres denúdanse, o 4 e 5 de marzo en Rinlo e Cedofeita.
E dun provocador a outro.
O Centro Galego de Arte Contemporánea acolle entre o 17 de marzo e o 12 de xuño a exposición Oops... ! I did it again!, do alemán Christian Jankowski, que combina vídeos, performances e reciclaxe cun claro obxectivo irónico ao redor das iconas pop dos nosos días.
O artista trae a Santiago a súa particular maneira de ver a Alaska, Marta Sánchez ou o grupo Abba.
E do máis moderno ao máis clásico.
O Consello da Cultura presentou o pasado 1 de marzo o catálogo do Fondo 'Guerra Campos' da Catedral de Santiago, conxunto de documentos sobre o tema xacobeo que acumulou o que fora bispo auxiliar de Compostela e bispo de Cuenca, José Guerra.
A primeira versión do Quixote en galego fíxoa A Nosa Terra en 1917
En 1990 unha equipa dirixida por Valentín Arias, completou a primeira tradución da obra cimeira de Miguel de Cervantes ao galego.
Antes houbera aproximacións, con tradución de varios capítulos, en 1975 e 1977, pero a tradución pioneira, dun anaco do Discurso aos cabreiros, fíxoa Antón Valcárcel en 1917 e publicouna A Nosa Terra.
Valentín Arias realizou a tradución completa do Quixote en 1990.
Arriba á esquerda, unha obra da colección O Moucho, de Edicións Castrelos.
Moitas son as veces que se citan as traducións pioneiras de obras universais feitas polos galeguistas, como a que Otero Pedrayo fixo do Ulises de James Joyce.
Pero anos antes, en 1917, A Nosa Terra (número 6), publicou a que é a primeira tradución dun anaco do Quixote, feita ao galego.
O autor da versión foi Antón Valcárcel y López de Lemos (Ourense 1887-Madrid 1963), membro das Irmandades da Fala, que acabou sendo secretario do Consello Superior de Cámaras de Comercio.
O anaco escollido por Valcárcel é do capítulo IX, primeiro libro, coñecido como Discurso aos cabreros.
Nel refírese ao Século de Ouro, cando no mundo non existía propiedade e todo o proporcionaba xenerosamente a natureza.
A tradución _ver recadro_ está traballada, pero aos ollos de hoxe adoece basicamente do abuso do hiperenxebrismo.
Clodio González Pérez daba recentemente noticia dun par de capítulos traducidos en 1955 por algún académico da Academia Galega, pero non puido atopar rastro material.
1975 é a seguinte etapa do Quixote en galego.
Daquela, o concello manchego de Consuegra quixo erguer un muíño de vento, no que se instalaría unha biblioteca con traducións da obra cervantina en todas as linguas do mundo.
O presidente da Deputación da Coruña dirixiuse á Academia Galega, e encargou a Leandro Carré Alvarellos a versión galega de dous capítulos (25 e 26 do Tomo II).
Publicouse nunha separata institucional que hoxe se atopa nas bibliotecas.
"Non se lle cocía o pan no corpo a Don Quixote, como adoita dicirse, ata ouvire e saber as maravillas prometidas do home portador de armas", arrinca a tradución do capítulo 25, "onde se aponta a aventura do orneo e a chusqueira do titereiro, coas lembradas adiviñanzas do macaco adiviñador".
En decembro de 1976, un grupo de tres persoas, Lois Miguel Lustres, Xerardo R. Roca e Camilo F. González, publican na histórica colección O Moucho de Edicións Castrelos, Sancho na Insua Barataria, pasaxes dos capítulos 45, 47, 49, 51 e 53 da segunda parte.
Como os autores da tradución completa anos máis tarde, e tamén dos predecesores, os autores exercen o traballo cunha intención de normalización da lingua, "este molliño de follas, esta tradución que hoxe damos ao prelo, tenta ser unha aportación máis á laboura, nunca dabondo exercitada, de arrequecer a nosa literatura coa incorporación de textos alleos".
Así arranca Sancho Panza cando toma posesión da súa Insua Barataria, "¡Ouh, perpetuo descubridor das antípodas, facho do mundo, ollo do ceo, abaneo dóce das cantimploras, Timbrio aqui, Febo alá, tirador acó, menciñeiro acolá, pai da Poesía, Inventor da Música, ti que decote alboreas e, aínda que o semella, endexamais te escureces!".
A tradución definitiva
Xuntanza Editorial foi a mentora do proxecto que en 1990 conseguiu, finalmente, unha tradución completa do Quixote.
A persoa escollida polo editor, Raúl Seoane, foi Valentín Arias, que entre as condicións que puxo estiveron que ademais da edición de luxo, se fixese unha máis popular e que o traballo se realizase en equipo.
"Cando me propuxeron a tradución _lembra Arias_ pensei que era unha oportunidade que non se podía desperdiciar e dunha grande importancia para a normalización do galego.
Aceptouse a miña proposta de formar un grupo de tradutores, que quedou conformado por Xavier Senín, Xoán Antón Palacio, María Xosefa Fernández, Xela Arias Castaño e María Xesus Senín.
Eu tamén traducín e encargueime de unificar todo o traballo, que nos levou uns seis meses".
Xuntanza fixo dúas edicións.
Unha primeira, limitada, de 300 exemplares, encadernados en pel de vitela, e nunha luxosa caixa de castiñeiro.
Ademais incluía serigrafías orixinais de Laxeiro, Abelenda, Lodeiro, Conde Corbal, Alfonso Costas, Sucasas, Moldes, Correa Corredoira, Lamazares, Virxilio, Alberto Datas, Costas e Leopoldo Novoa.
Prologada por García Sabell e cun epílogo de Torrente Ballester, saiu ao mercado a un prezo de 3.000 euros, chegando a adquirirse no mercado bibliófilo ao que ía dirixido, a perto dos 6.000.
Fixo despois unha edición en catro tomos, con ilustracións de Correa Corredoira, que custa 360 euros, e da que aínda quedan exemplares que segundo o editor pódense encargar á editorial en calquer libraría.
Quedou por facerse a edición de prezo popular, pola que se ten interesado nas últimas semanas tanto a Real Academia como a Xunta de Galicia e o Instituto Cervantes, e que podería ver a luz nos próximos meses, "gostaríame que saira, dinos Valentín Arias, pero habería que darlle un repaso á tradución.
Cervantes escribía con moi pouco coidado, e pese aos estudos, aínda hoxe permanecen as dúbidas.
Meterse naquela lingua cervantina e buscar expresións comprensíbeis sen traicionalo deunos moito a lata.
Lembro por exemplo que fixemos un esforzo por buscar a versión galega de todos os refráns que usou.
Sempre se di iso de <distinto tipo="outra_lingua">tradutore-traditore</distinto>, pero tamén o lector é un traidor en certo senso.
A nós sorprendeunos o ben que soaba o Quixote en galego e o fácil que nos resultou collerlle o tono xeral.
Precisar algunhas frases foi o máis difícil e sobre todo preocupábanos porque se ía mirar con lupa".
Para Arias non hai lugar á polémica sobre se deben traducir obras como o Quixote ao galego.
"Nin o portugués nin o castelán deben ser prioridades, pero está claro que hai obras fundamentais que deben ter a súa versión galega e, inequivocamente, o Quixote é unha delas.
Porque ten a importancia social da valoración da lingua nosa.
Imaxina que non estivese traducido, sería unha mágoa que non faltaría que nos botase en cara, como que o galego non valía".
Don Quixote e Breogán
Anxo Fariña é o autor dos debuxos e os textos dunha serie de catro títulos que vai comezar a publicar de contado Edicións A Nosa Terra.
Fariña conta a teima dun neno chamado Breogán coa obra de Cervantes e aproveita para recrear algúns episodios do Quixote para achegar a obra ao público máis novo.
Nese sentido é unha obra pioneira, que constará de catro títulos: Na aventura dos muíños, O exército de ovellas, Dulcinea, a nena cabaleira e A pousada encantada.
A camareira galega
Escandalizada estou.
Só a min se me ocorre aparvar diante da tele agardando a aparición de Helena Seixo (Sarabela Teatro) na serie de Los Serrano.
Pensei que retrocedía varios séculos, o propio Lope de Vega teríao feito así, representar os galegos como individuos incultos, necesitados, desestruturados, rexeitados.
Lembreime de Mabel Ribera, do seu discurso na recepción do Goya, non creo que cando falaba da necesidade de que os nosos actores e actrices fosen coñecidos fóra do noso país estivese a falar de papeis coma este.
Xa sabía que esa serie é baluarte de estereotipos e que reproduce unha sociedade patrialcal do século XXI, unha sociedade en que o machismo semella unha broma á que lle sorrimos con simpatía, sen que pareza pasar nada, non así con Shin Chan, e certo é que tamén reproduce comportamentos machistas, mais por que tanta polémica con Shin Chan:
porque só ten cinco anos?
Ou porque non se axusta ao modelo moral cristián (cuíño, cuíño ...)?
Que a serie dos Serrano sexa unha caricatura non xustifica para min que se sigan a propor estereotipos insultantes.
Os galegos diferenciámonos doutros pobos por termos unha cultura diferente, un país rico mal xestionado, a mocidade camiño da emigración, e a estas alturas da historia é inadmisíbel que se siga denigrando o noso acento, a nosa identidade.
Somos diferentes e universais e a nosa forma de ver a vida trascende fronteiras, e así nolo demostra Ramón Sampedro.
Que distintas as imaxes que nos dan a serie e a película, quizais porque, como di Tamar Novás, tentouse tratar con fidelidade e con respecto a nosa realidade, fuxindo de prexuízos extemporáneos e o resultado foi este, a admiración por unha historia real que nos dá a exacta dimensión da vida.
Mais hai quen teima en representarnos como a camareira galega que apenas sabe falar castelán, que ten un fillo de cada pai, incapaz para o traballo, véndonos como persoas incultas e desestruturadas, e sei que as declaracións dalgún político de idade avanzada afondan nesta visión, mais o pobo non é o político e xa deu mostras de enorme dignidade.
A televisión reflecte a negación que nos rodea: infraestruturas que non chegan, fondos mal xestionados, exclusión das axudas por incendios forestais ...
E en Galiza?
En Galiza, os galegos votan si.
Un ano lembrando a Luísa Villalta
A Nosa Terra prepara un libro que recollerá as súas colaboracións
O 6 de marzo cúmprense un ano da morte da escritora coruñesa Luísa Villalta.
Nacida na Coruña en 1957, dentro do ámbito da poesía publicou os libros Música Reservada (1991), Ruído (1995), Rota ao interior do ollo (1995) ademais de textos e colaboracións en diferentes meios, antoloxías e publicacións.
Participaba regularmente en recitais e actos de espallamento da poesía galega tanto na Galiza como no exterior e a súa actividade literaria estivo presente en moitos ámbitos criativos con libros como Silencio, ensaiamos (1992), as novelas Teoría de xogos (1997) e As chaves do tempo (2001) e tamén do teatro, xénero para o que escrebeu os textos Concerto para un home só (1989), O representante (1990), O paseo das Esfinxes (1991) e As certezas de Ofelia (1999).
Licenciada nas Filoloxías Galego-portuguesa e Hispánica, tamén se ten revelado como asidua analista e intérprete da literatura nos libros ensaísticos O don Hamlet de Cunqueiro: unha ecuación teatral e o recentemente publicado O outro lado da música, a poesía, no que trazou unha orixinal visión da poesía galega desde o ponto de vista da relación ancestral desta arte coa música.
Titulada en violino escribiu asimesmo artigos e ensaios sobre estética e comunicación musical en xornais, revistas etc.
Edicións A Nosa Terra, onde publicou algúns dos seus traballos, prepara O libro das columnas, un traballo que recollerá todas as súas colaboracións en A Nosa Terra onde quincenalmente publicaba as súas colaboracións.
Piden material para unha fita sobre Manuel María
A Asociación de Escritores en Lingua Galega, a Asociación Sociopedagóxica galega, a CIG-ensino e a Mesa pola Normalización Lingüística promoven a elaboración dun documental sobre Manuel María dirixido por Margarita Ledo e que se poderá ver no outono deste ano.
Aínda que dispoñen dun fondo documental importante, a súa andadura por todo o país ao longo de moitos anos está tamén recollida en imaxes e precisan dispor desas imaxes _en vídeo, en súper 8, en fotografía..._ para construír unha película.
Tamén se precisarían grabacións en audio da súa voz (lectura de poemas, conferencias, entrevistas...) e todo o que poda ser utilizado neste documental.
Os produtores fan unha chamada a todas as persoas que teñan nos seus arquivos persoais unha grabación, unha foto, un debuxo ou calquera outro documento visual ou sonoro de Manuel María.
Ofrecen uns medios de contacto no teléfono 687 614 874 ou no correo electrónico (manuelmaria@as-pg.com)
Memoria dos fuxidos
Fernández Ferreiro retoma a represión despois do 36
En Os últimos fuxidos Xosé Fernández Ferreiro retoma o tema da represión, continúa o antes iniciado naquel exitoso Agosto do 36, que lle valera o Xerais do ano 91.
Como xa desde o mesmo título se indica, trátase dunha novela de fuxidos, o que ratifican logo unhas palabras preliminares do autor nas que se fai referencia ao holocausto español, particularmente cruento na Galiza cunhas xentes (homes, mulleres, cativos de poucos anos...) que o único delito que cometeran eran teren ideas "mais ou menos de esquerdas, cando non por simples inimizades de tipo familiar ou persoal" (8).
Tal é o caso de Roberto, Marcial e os seus dous compañeiros, que se viron obrigados a botarse ao monte para non seren fusilados polos homes do falanxista Garabís.
Son fuxidos que levan 14 anos na clandestinidade, o que sitúa a acción por 1950, e, despois de formaren parte da guerrilla antifranquista, regresan á serra da Corza coa intención de teren cerca a familia (a Roberto os falanxistas asasináronlle un fillo, e a Marcial o pai), poder ver os seres queridos.
Son fuxidos cansos de iren de aquí alá e queren morrer preto de quen os ama.
A súa chegada alterará a vida das xentes de Abades, pois en canto no cuartel teñen noticias disto ceiban outravolta os cans da represión, interrogan, chantaxean, rapan as mulleres, non perden ocasión de mallar na xente...
Constrúese así un discurso a tres bandas mediante a interacción das forzas represoras por un lado, os fuxidos por outro e, no medio, as xentes de Abades.
Un discurso que nos amosa dous tipos de vida distintos: a dos habitantes de Abades, que ven a súa vida cotiá condicionada polas contínuas accións represoras, e a dos fuxidos, refuxiados en covas de dificil acceso, unha vida que dificilmente se pode chamar así.
Unha personaxe pon en contacto os tres mundos, Robertiño, fillo de Roberto, mozo de Abades que coñece moi ben os camiños da Corza e que os visita, e que será apresado polas forzas represoras.
Ao seu carón, Roxelio, un ex-garda civil, un ser anxelical, comprensivo.
Serán os únicos axudantes dos fuxidos.
Constrúese así, como dicimos, un discurso a tres bandas, mais non se detén especialmente en ningunha delas (o cuartel, na que menos), deambula dunha noutra sen excesivo tempo que adicarlles pois tamén ten que atender ás analepses que dan conta do que lles aconteceu antes de chegaren á Corza.
Nunha novela deste tipo, as personaxes é de agardar que teñan unha importancia capital.
Concretamente nesta resulta dificil sinalar as máis salientábeis, as mellor configuradas.
Quizá as mulleres de Abades, ou o crego D. Osorio.
Porque todas padecen de falta de credibilidade, son moi pouco críbeis xa desde uns parlamentos nos que fan gala de vocabulario e expresións impropios para a súa condición, producíndose nivelación estilística entre as intervencións das personaxes e a do narrador, isto ademais de mostraren un exceso de idealización que tamén as penaliza.
Por outro lado, continuando coas personaxes, non son poucas as veces nas que se lles encomendan traballos que deberan ser responsabilidade do narrador.
Un narrador que, como sinalamos, resulta pouco eficiente á hora de atender as diversas caras do prisma, as diferentes frontes da historia que relata.
Non desatendendo ningunha (a inseguranza e temores da xente de Abades, o heroísmo e tráxica vida dos fuxidos, a maldade e inquina dos represores) tampouco decanta a novela por algunha, de xeito que se perde entre todas elas e todas resultan un tanto insubstanciais.
Non é Os últimos fuxidos a mellor novela sobre a guerra (ou as consecuencias) do 36, un tema que na nosa narrativa xa conta cun considerábel corpus, tanto en cantidade como en calidade.
Con todo benvida sexa esta homenaxe aos fuxidos, esta novela que, iso si, dará un bo guión cinematográfico.
Benvido sexa este recordatorio de que na Galiza non houbo guerra, o que aquí verdadeiramente houbo foi unha feroz purga social de non afectos ao ditador.
Velaquí a explicación de que na Galiza a guerrilla, os fuxidos, tardasen tanto en desaparecer:
non podían, continuando a represión.
Infancia en Pontedeume
Os ollos da ponte, de Ramiro Fonte, volve ao escenario que o escritor eumés reflectira en Os meus ollos.
Esta non é unha segunda parte, nin sequera un avanzo cronolóxico, senón outra revisitación da infancia en Pontedeume, un exercicio de memoria na que o autor deitou o mellor da súa prosa.
Viaxe á escuridade dun tempo emocionante pero cheo de pantasmas.
Edita Xerais.
Os tempos cambian.
Antes había comercios que xuntaban grupos de mulleres para aprenderlles o funcionamento da ola express.
Hoxe fan o mesmo algunhas sex-shop para explicar a mecánica de vibradores e demais obxectos de autosatisfacción feminina.
En toda empresa hoxendía, pequena, mediana ou grande, hai un lugar, próximo á papeleira, onde se depositan os currículos que van chegando.
Xente nova, como dicía o anuncio, sobradamente preparada.
Quen envía un currículo agarda que algunha empresa conteste, cando menos por educación e aínda que seña para dar unha negativa.
As empresas debían crear un posto de traballo para responder curriculos.
En Cataluña a polémica do 3% (que supostamente cobraron algúns políticos das construtoras);
antes, na Comunidade de Madrid, dous deputados do PSOE implicados nun turbio asunto de tixolos e cemento.
Moralexa, o caciquismo e demais herbas non son unha especie autóctona galega, senón universal.
En Galiza non se regularizan apenas inmigrantes.
Simple:
ninguén lles ofrece traballo, porque non hai traballo.
Vir de emigrante a Galiza é como sufrir de vértigo e facerse aviador.
O himno da "revolución laranxa" representará a Ucraína en Eurovisión.
Debería representar os Estados Unidos, pola nacionalidade da axencia publicitaria autora da música.
Por que din que o Papa está grave se xa conseguiu pronunciar algunhas palabras?
Fraga non é capaz de pronunciar ben ningunha e din que está en plena forma.
O dobre
Na Idade Media a caste dos Soutomaior ramifícase pola costa galega en catro ponlas non sempre ben relacionadas.
Unha delas, os Tristemil, sacódense por un asasinato entre xemelgos por causa dun morgadío.
As pegadas do crime van até o século XIX.
Alberto Fortes recupera en Tristemil unha historia gótica sobre a imaxe do dobre, ese outro que é coma nós sen ser nós.
Edita Sotelo Blanco.
O lobo quedou coa carapucha
Kalandraka edita A verdadeira historia de Carapuchiña, de Antonio Almodóvar e Marc Taeger.
Neste relato, compendio de todas as versións que se fixeron do mito recollido por Perrault, a Carapuchiña consegue fuxir do lobo a cambio de perder a propia prenda que lle dá nome.
Amais do lobo e a avoa, hai un gato ben pavero neste conto.
Premio 'García Barros'
Xerardo Agra Foxo gañou o Premio 'García Barros' 2004 con Unha viaxe no Ford T.
O escritor e historiador noiés procura na biografía do estadounidense Ernest Hemingway para construír un relato sobre o amor, os segredos e o paso do tempo.
Libro de aventuras co poder evocador da literatura.
Edita Galaxia.
Tempo exterior
Revista de Análise e Estudos Internacionais
O Brasil de Lula centra as informacións deste número.
O activista social Frei Betto reflexiona sobre o problema político que representa a fame.
Carmen Rial e Milton Rondó analizan a política social do novo goberno de centro-esquerda.
André Sabóia e José Gilberto Scandiucci buscan entender a perspectiva histórica da política de desenvolvemento social.
João Pedro Stedile dá conta da relación entre os gobernos brasileiros e a terra.
Eixo Atlântico
Este número adícase por completo a reflexionar sobre a política e a administración na Eurorrexión Galicia-Norte de Portugal desde diferentes enfoques.
Para iso, a revista conta coas sinaturas de Enrique Varela, Celso Cancela, Mónica López, Argimiro Rojo, Álvaro López, Mar de Santiago, Isabel Estrada, José Antonio Palmeira, Ramón Bouzas, Miguel Anxo Bastos e Guillermo Márquez, entre outros.
Encrucillada
Revista galega de pensamento cristián
No capítulo de estudos, Pedro Castelao reflexiona sobre a "antropoloxía teolóxica e a sexualidade" e Xosé Manuel Caamaño repara nas relacións entre sexualidade, amor e vida.
Soedade López explica como educar para a sexualidade.
Andrés Torres Queiruga achégase ao pensamento de Amor Ruibal e Manuel Suárez dá conta das dificultades dos emigrantes galegos na Arxentina.
O Centre d'Estudis 'Cristianisme i Justicia' fai unha reflexión sobre o proxecto da Constitución Europea.
Ofrécese escritor de best-sellers
Reedítase Contos por palabras, grande éxito de Agustín Fernández Paz
Agustín Fernández Paz visto por Calros Silvar.
Agustín Fernández Paz é, con toda probabilidade, o escritor que mellor conecta cos novos lectores, cecais porque só tenta describir o seu mundo ou ben porque a súa produción literaria abrangue estes lectores.
De todos os xeitos certifican esta afirmación o número de edicións das súas obras, que o converten nun fito dentro da literatura de xénero no país, podendo aventurarnos a falar dun escritor de best sellers.
É evidente que os escritores de obras para os máis novos son debedores do ensino, mais o certo é que Contos por palabras se desmarca pola temática variada dos relatos, pola aposta da imaxinación e fantasía, pola fina ironía e humor que atopamos nas súas páxinas mais sobre todo porque o que narran estes dez contos que forman o libro nada teñen que ver co mundo infantil e xuvenil, agás que estes tamén poden achegarse a súa lectura.
Nace o libro dunha sinxela idea, a lectura diaria dos xornáis e dentro destes a dos anuncios por palabras.
A partir destes e coma se dun exercicio ou dunha proposta de A gramática da fantasía, do Obradoiro Literario 'Gianni Rodari' se tratase, o vilalbés constrúe os relatos que nos levan ao mundo do cómic, que o autor coñece ben por ser unha das súas grandes paixóns, para nos presentar un superheroe que xa non exerce de tal, humanizando a Spiderman aínda máis do que o fixo o seu creador Stan Lee; un vampiro en paro ou un rotulista que está chantado na realidade do país e que, sen estridencias, nos mostra o que somos.
Crítica irónica e sincera sobre a colonización cultural.
Nesta nova edición, o autor decidiu engadirlle dous contos máis: Un máxico negocio e Un doce emprego, que foron escritos nas mesmas datas que os outros mais ficaron fóra da primeira edición.
Contos por palabras foi merecente no seu tempo do premio Lazarillo e foi incluído na lista de honra do IBBY, traducido a varios idiomas agora coas ilustracións de Enjamio e nesta edición que coido definitiva agardo que siga a recolleitar o favor dos lectores, como fixo dende a súa publicación.
García Teixeiro, entre o épico e o narrativo
Con prólogo e ilustracións de Xulio García Rivas ve lume o libro de Antón García Teixeiro Polo camiño do incerto.
Libro que consta dun só poema, dividido en catro partes (seis, sete, doce e catro poemas, respectivamente) e mais un epitafio.
O poema evoca a errancia do Vello Camiñante:
<inicio_poema></inicio_poema>alguén decidiu emprender unha viaxe<novo_verso></novo_verso>e converterse nun Vello camiñante<novo_verso></novo_verso>na procura das chaves do Labirinto<fin_poema></fin_poema>, e con ela as paisaxes dos lugares por onde pasa, a natureza e, en certa maneira, os homes.
A feitura dos poemas é diversa, ben que prima o verso longo, de ton narrativo _ás veces dan a impresión de querer ser épico, e didáctico_, con partes en prosa poética máis que poemas en prosa, intentando transcender o discurso a un plano universal (sobre todo a terceira parte).
Se ben hai poemas nos que o ritmo está conseguido, debido, sobretodo, aos varios rexistros utilizados polo poeta, moitas veces semella que en troco dun ritmo baseado no acento ou no verso, estea baseado máis na respiración do lector.
A visión que deita o autor é á vez mítica e realista, polo que o poeta, demasiadas veces, entrega un verso cheo de lugares comúns:
<inicio_poema></inicio_poema>Faloulles de verdades superpostas<novo_verso></novo_verso>na crenza de que as fragancias eternas<novo_verso></novo_verso>lles deixaran a configuración do acto solemne;
era o rostro da nenez<novo_verso></novo_verso>o rostro da mocidade fuxida<novo_verso></novo_verso>o espello das promesas transparentes<fin_poema></fin_poema>, etc.;
de certo ton engolado:
E aquela viaxe rematara como lle estaban a indicar os deuses que escribiran a historia inconclusa do Home";
<inicio_poema></inicio_poema>No medio dun vento baleiro<novo_verso></novo_verso>que move os adeuses<novo_verso></novo_verso>un home agarda.
<novo_verso></novo_verso>Nas húmidas rúas do medo<novo_verso></novo_verso>que desmoronan distantes perfís<novo_verso></novo_verso>un home agarda<fin_poema></fin_poema>; etc., e das boas intencións solidarias dos poetas sociais, <inicio_poema></inicio_poema>"El sabía si<novo_verso></novo_verso>que buscaba o reflexo dunha terra verdecente<novo_verso></novo_verso>húmida sen neóns abanfantes.
<novo_verso></novo_verso>Unha terra na que os seus habitantes<novo_verso></novo_verso>Chamados moitas veces inferiores<novo_verso></novo_verso>transitaban teritorios desafiuzados<novo_verso></novo_verso>ignoraban silandeiros a súa historia<novo_verso></novo_verso>e eran manexados pola penumbra do alleo.<fin_poema></fin_poema>
E ás veces, un certo mecanicismo, leva ao poeta a artellar versos que prefiren o poética á razón:
<inicio_poema></inicio_poema>"Quixo pechar os seus ollos<novo_verso></novo_verso>e mirar coas man<novo_verso></novo_verso>dun corpo _o seu_<novo_verso></novo_verso>náufrago de vontades clandestinas...<fin_poema></fin_poema>
Malia os acertos parciais _case sempre asolagados polo conxunto_ o lector decidirá se por estes acertos pagou a pena ler o libro enteiro.
Mercedes Núñez, voz de muller presa
Cárcere de Ventas, de Mercedes Núñez, é un testemuño de referencia para coñecer o interior dos cárceres do franquismo e un documento excepcional que descobre a represión exercida polo réxime sobre as mulleres, tan poucas veces contada.
Adiántanse aquí dous capítulos desta obra que se publica dentro da colección Mulleres de A Nosa Terra, cun amplo prólogo introdutorio de Carme Vidal.
O próximo 14 de abril cúmprense sesenta anos da liberación do campo nazi de Ravensbruck.
Nunca como aquel día vira Mercedes Núñez a morte tan de perto.
Sabía que ningunha enferma saía de alí con vida e o seu destino inevitábel era a inmediata cámara de gas.
Era aquela a data doutro aniversario, o da República, un día que permanecería imborrábel na súa memoria.
Quedaríalle aínda un longo exilio en Francia pero a súa volta a Galiza pasaría os seus últimos anos explicando o horror do holocausto en centros de ensino e asociacións e tratando de reunir o listado de galegos que pasaron polos campos de exterminio desde o seu cargo de representante na Galiza de Amical de Mathaussen.
Non sería a primeira vez que Mercedes Núñez abandeiraba unha loita contra o esquecemento.
No seu exilio francés escribe "Cárcere de Ventas", un extraordinario memorial das presas do franquismo que en breves días porá nas librarías Edicións A Nosa Terra.
"Explícalle aos da rúa o que viches aquí" a frase coa que se despide dela unha das reclusas bátelle na cabeza ate que uns trinta anos despois pon por escrito algúns dos episodios máis crueis da represión pero tamén historias de poderosa solidariedade carcelária.
Filla dun emigrante galego en Cataluña, Mercedes Núñez naceu en Barcelona e é nesa cidade onde comeza unha militancia comunista que a fará fuxir a Galiza logo do trunfo do golpe militar.
Presa na Coruña, pasará no madrileño cárcere de Ventas un tempo de prisión que deixará boa pegada na súa vida, partindo a súa biografía para sempre.
Mercedes continuará no exilio francés a sua traxectoria na resistencia contra a ocupación nazi, actividade pola que de novo será apresada e conducida ao inferno que foi Ravensbruck.
David Russell
'A música é a arte máis misteriosa'
Grammy ao mellor intérprete solista de música clásica sen acompañamento de orquestra.
Este premio consolida definitivamente a quen xa estaba considerado un dos máis talentosos intérpretes da guitarra clásica.
Gañador de numerosos concursos internacionais como o de Alacante, o José Ramírez de Santiago de Compostela ou o premio Francisco Tárrega, entre outros, este escocés afincado en Nigrán considera que "para ser concertista precísase sorte, unha técnica limpa e, sobre todo, moita personalidade musical".
Que significa este premio para a súa carreira?
Supón unha axuda enorme tanto persoalmente como para a promoción e venda de discos.
En Aire Latino, o disco polo que recibiu o Grammy, recolle obras de compositores sudamericanos.
Que particularidades ten?
Trátase dunha selección de obras coñecidas de autores clásicos ou case clásicos.
Son temas moi fáciles de escoitar e que nos achegan o ambiente sudamericano.
O seu pai acompañouno nos primeiros pasos.
Como eran as súas clases?
El corrixíame os erros, facíame diversas suxerencias, ensinábame a ler música... e xuntos sacabamos moitas cancións de oído.
Pero tecnicamente el non sabía moito, foron os profesores que tiven despois quen ma ensinaron.
Cal dos seus profesores o marcou máis?
José Tomas, de Alacante.
Coñecino en Música en Compostela, uns cursos que realicei no ano 1974.
Dende entón considéroo o mellor profesor que tiven.
Bach, Scarlatti, Tárrega... forman parte do seu repertorio.
Que criterios segue para escoller cada programa?
Gústame interpretar a moitos compositores, pero cada CD comprende exclusivamente un só estilo para dedicarlle moitos meses de estudo e empaparme ben dese estilo até que me sinto preparado para a gravación.
A guitarra clásica é un instrumento arraigado na cultura popular española.
Cal é o panorama actual?
A verdade é que en España existe un amplo público seguidor deste instrumento.
Sen embargo, noutros lugares aínda se está loitando para que sexa valorada e para a xente moza continúa sendo difícil facer unha carreira concertística porque non hai tantos concertos e o nivel é altísimo.
Como evoluciona a interpretación guitarrística?
Actualmente hai un nivel moito máis alto ca hai un século, en parte polas gravacións.
Antes as gravacións eran en vivo, con todos os erros que conleva un concerto.
Hoxe coas técnicas que hai na gravación fanse marabillas, pois se alguén grava algo no norte do Canadá todos o coñecemos de seguido.
Isto fai que teñamos que tocar mellor, xa que sabendo o nivel que hai, os concertistas vémonos obrigados a acadalo.
Cal considera a mellor escola para formar guitarristas?
España está case na dianteira, pero tamén en Italia ou en Alemania hai xente nova cun alto nivel;
en Los Ángeles hai un grupo de profesores excelente;
en China un nivel técnico alucinante porque traballan moitísimo...
Pero é un fenómeno que non está estendido ao longo de todo un país;
pola contra trátase de puntos concretos dispersos en varios países.
Eu sempre aconsello aos alumnos que tendo a carreira feita en calquera conservatorio vaian a outros países a perfeccionarse.
Cales son as principais dificultades técnicas da guitarra?
O feito de que a guitarra sexa un instrumento con pouco volume, onde os fallos soan case máis forte que os acertos é un grande inconveniente.
É moi fráxil neste senso.
Os ruídos que existen en todo instrumento, por exemplo, os das unllas ao rozar coas cordas, soan moi forte en comparación coa notas boas.
Por esta razón a guitarra é difícil de tocar en público.
Ademais durante a formación dáse un grande salto pasando directamente de estudios moi básicos a un repertorio moi difícil.
Noutros instrumentos a evolución faise con máis suavidade, pois teñen obras que, aínda sendo tecnicamente fáciles, resultan bonitas.
Pero na guitarra case todo o bo require certo nivel técnico para facer algo de calidade.
É suficiente o repertorio clásico escrito directamente para guitarra ou o concertista vese obrigado a arranxar constantemente obras doutros instrumentos?
A guitarra é un dos instrumentos con máis repertorio, situado só por detrás da clave.
O que pasa é que como non quero pasar toda a vida sen tocar Bach ou Scarlatti teño que coller obras doutros instrumentos.
O mesmo Bach adaptou unha suite de violoncello para o laud, que era o máis semellante que había á guitarra no seu tempo.
Hai guitarristas que só tocan obras de guitarra.
Eu tomo a decisión de arranxar unha obra doutro instrumento en base a un feito:
se cando a paso á guitarra, esa obra perde non a fago.
Se alomenos gaña tanto como perde, se engade algún aspecto novo, entón si que a fago.
Cal é a mellor época para a guitarra nos eidos do repertorio e da técnica?
O século XX, pois é cando se fixeron máis obras, onde incluso compositores non guitarristas compuxeron para este instrumento.
Hai moitas obras que aínda non foron tocadas, que non todo o mundo quere facer.
No XIX tamén hai moito escrito, pero a maioría son miniaturas seguindo o estilo de Schubert que, en xeral, non teñen grande nivel.
No tocante á música clásica, por que o público prefire música doutras épocas (do Renacemento, Barroco, Clasicismo...) rexeitando a contemporánea?
Hai diversas causas.
A familiaridade é unha delas.
En xeral, á xente gústalle escoitar cousas que xa coñece, que non estean fóra da súa experiencia sonora, aínda que os hai que precisamente o que ansían é ser sorprendidos.
Por iso moito do repertorio queda reducido a Mozart e pouco máis, o que o pon moi difícil aos compositores de hoxendía, quen por outro lado deixaron atrás ao seu público.
As artes visuais avanzaron porque están ao noso arredor.
Por exemplo, se ti vas a un hotel facilmente te atoparás cun cadro moderno, non figurativo... é algo normal.
Pero na música non pasa isto.
É raro que escoites música atonal en cine ou na publicidade, e por iso non hai avance.
Fallan as "relacións públicas" da música contemporánea que fagan que a xente realice o esforzo de escoitar este estilo de música.
Aínda así existe un gran desinterese pola música clásica en xeral, sobre todo, no público xuvenil...
Se queres un público de masas hai que facer outro tipo de música como U2, Duran Duran.... pero a música clásica ten un público e se hai promoción a xente vai.
Pero claro, Madonna fai un concerto e gástase moito diñeiro en promoción, sen embargo toca un grande pianista e non se fai ese mesmo esforzo promocional, polo que estamos tamén diante de razóns comerciais.
De todos modos, o meu público é, sobre todo, xuvenil.
Considera importante que calquera músico teña certas nocións dun instrumento harmónico?
Todo músico que toca un instrumento melódico debería tocar un harmónico e viceversa.
A harmonía compréndese mellor se a tocas.
Ademais se o alumno vai ser profesor de escola ou de música en xeral serve de moito ter certas nocións básicas para realizar acompañamentos.
Fáleme do seu último disco, Lendas españolas.
É unha compilación de obras de catro grandes guitarristas e compositores do século XX: Emilio Pujol e Miguel Llobet, alumnos de Tárrega e os compositores para guitarra máis importantes antes dos anos corenta e Andrés Segovia e Regino S. de la Maza, que destacaron despois destes anos.
Cal é o seu próximo proxecto?
Facer un disco de música do Renacemento.
Defina a música
É unha das grandes artes que nos toca un nervio, unha emoción que as outras non son quen de tocar... chega ao corazón doutra maneira.
É, sen dúbida, a arte máis misteriosa.
A música é unha linguaxe sinxela que todos entendemos sen saber o que entendemos.
O Estatuto de nación:
No bo camiño
Galiza xa ten un proxecto de novo Estatuto baseado nas necesidades do país.
Velaquí as súas principais vantaxes e carencias.
As Bases do Novo Estatuto apresentadas estes días en Santiago de Compostela polos representantes do grupo de redactores convidados polo BNG supoñen un paso adiante afortunado no proceso que debería levar á aprobación por referendo dun Estatuto de Nación para Galiza.
Os redactores mostran até que punto é posíbel facer propostas ambiciosas sobre o autogoberno de Galiza sen someterse á ideoloxia e aos límites impostos polo poder do Estado español, inseríndoas sen reservas sectarias na realidade estratéxica da Unión Europea.
Os redactores merecen a gratitude de todos.
No documento mantense unha posición nacionalista, ignorando a morna posición oficial que até non hai moito tempo antes de pretender un novo Estatuto nacional quixo darlle prioridade á aplicación plena do actual.
O documento é coherente coa especial conxuntura que se vive en Galiza e no Estado e non incide no erro de reservar para Europa as reivindicacións máis avanzadas:
as Bases contemplan o Estatuto como a norma fundamental e primaria da nación galega, e como fundamento político para a relación co Estado español, coa Unión Europea e coas restantes nacións e pobos do mundo.
Afirman a condición de Galiza como nación;
aseguran que os poderes das institucións propias emanan do pobo galego e pretenden a libre integración na estrutura plurinacional do Estado español.
Reclaman o dereito dos galegos a decidiren por si mesmos, integrándoo sen eufemismos ese dereito no de autodeterminación, segundo os principios e a legalidade internacional.
O documento fala en voz alta do pobo galego, dándolle o papel protagonista no Preámbulo do Estatuto, tal como correspondería a un texto de carácter constitucional.
Coincide co Tratado Constitucional da UE, cando, tamén no seu Preámbulo, di que os "pobos de Europa, sen deixar de sentirse orgullosos da súa identidade e da súa historia nacional, están decididos a superar as súas antigas divisións e, cada vez máis estreitamente unidos, a forzaren un destino común".
Sitúa no centro de todo os dereitos e liberdades a cidadanía e a cohesión social, situando "os valores propios da tradición cultural de Galiza" dentro dos que pertencen á "historia común europea".
A enumeración deses dereitos e liberdades e das bases da cohesión social adquire polo seu alcance obxectivo carácter constitucional.
O tratamento da lingua galega resulta especialmente valioso.
Define sen reservas o galego como "lingua nacional, oficial e propia de Galiza", afirmando consecuentemente que "os cidadáns galegos teñen a obriga de coñecelo e o dereito a usalo", nunha sentenza tan próxima ao sentido común democrático como contraria á hexemonía do castelán incrustada polo poder do Estado na Constitución de 1978.
Asume responsabelmente que un país que pretenda o autogoberno non pode sustentalo no financiamento externo.
Di que o sistema fiscal galego se fundamentará na "autonomia financeira e responsabilidade fiscal plena, sen prexuízo do mantemento e mesmo da potenciación dos necesarios mecanismos e fondos de redistribución tanto no ámbito estatal como no da UE", propondo neste sentido unha "administración tributaria de seu".
Afirma o dereito de Galiza a determinar o sistema institucional do autogoberno e a realización da súa condicion nacional.
Arrédase do corsé institucional do Estado español na proposta de organización territorial de Galiza, non considerando as provincias.
Como o Estatuto da II República, abre a posibilidade da incorporación dos territorios próximos de cultura galega hoxe en Asturias e Castela (sic) e León.
Defende a participación na Unión Europea, considerando especialmente a participación nos Consellos de Ministros, os recursos perante o Tribunal de Xustiza de Luxemburgo, a relación coa UE no referente ás competencias propias e a aplicación por Galiza dos Fondos procedentes da Unión, amais da posibilidade de gozar das competencias necesarias para estabelecer "acordos con outras entidades" (...) nomeadamente no marco da eurorrexión Galiza-Norte de Portugal".
Asegura a competencia exclusiva sobre os procesos electorais internos galegos e converte a Galiza en circunscrición única para os procesos electorais estatais e europeos.
Determina de xeito ambicioso as competencias exclusivas, describindo pormenorizadamente as 41 consideradas, desde a organización das institucións de autogoberno até a política de inmigración.
Introduce cláusulas destinadas a impedir a usurpación sistemática realizada polos poderes do Estado que se produciu desde o mesmo momento da aprobación da Constitución co apoio habitual do Tribunal Constitucional.
Dá pautas de desenvolvemento para todos os sectores económicos básicos, afirmando que "a capacidade económico-financeira endóxena de Galiza abonda para un crecemento sustentábel".
Garante o carácter universal das prestacións dos sistema sanitario e define a Sanidade pública como o alicerce do sistema.
Afirma a educación como un servizo público esencial, considerando a participación cidadá, dando bases de acción para todos os ciclos, garantindo o ensino en galego, especialmente nas gardarías e no ensino infantil, tratando a potenciación da investigación, o desenvolvemento, a innovación, a sociedade da información e do coñecemento.
Non é este o lugar para intentar unha análise das carencias das Bases do Novo Estatuto, explicábeis polo propio carácter previo do documento.
Apenas indicar, non obstante, que na cuestión da lingua sería apropiado falar da pertenza do galego ao sistema lingüístico galego-portugués-brasileiro (...) como unha base operativa transcendental para a realización de Galiza como nación, asi como non limitarse ao norte de Portugal na referencia as relacións coa nación irmá.
Sería preciso interpretar o dereito de autodeterminación nas circunstancias máis favorábeis da UE, na perspectiva da ampliación interna.
A presenza de Galiza no Consello de Ministros da UE non debería estar limitada ao referente aos asuntos de interese específico para Galiza, pois para unha nación todo é de interese propio, desde a pesca á Guerra do Iraq, desde Latinoamérica á pobreza no mundo.
Tampouco convén resaltar a presenza no Comité das Rexións, porque está xa garantida, e porque non se lle debe conceder desde aquí unha importancia que non ten nin para Galiza nin para as demais nacións sen Estado.
A insistencia nas bases económicas no desenvolvemento sustentábel non debe escurecer a concreción das estratexias de desenvolvimento das actividades produtivas.
Por fin, no desenvolvemento das Bases haberá que propor as formas de encaixe constitucional necesarias, incluída a modificación precisa da Constitución.
Claro está, non lles corresponde aos redactores das Bases falar da estratexia que seguir en Galiza para un Estatuto de Nación ser aprobado no Parlamento de Galiza despois de ter o respaldo necesario nas eleccións deste ano 2005.
Nin tampouco relacionar a súa proposta coas de Euskadi e Cataluña, que por moito que sexan diferentes forman parte da mesma e inseparábel conxuntura política.
En todo o caso, as Bases constituen unha preciosa e esclarecida axuda para percorrer ese camiño.
A lingua de Rosalía nos Oscars
Hollywood premia dúas películas sobre a eutanasia
A lingua galega que ocupa unha parte menor, pero significativa, dos diálogos de Mar adentro, soou en Hollywood.
O filme de Amenábar mereceu o oscar á mellor película en lingua non inglesa.
Alejandro Amenábar durante a rodaxe de Mar adentro.
O director español, de orixe chilena, Alejandro Amenábar, demostrou con Mar adentro que é capaz de ver o obvio.
En concreto, que Galiza posúe mundos propios factíbeis de contar.
Fronte a unha pleiade de autores (cineastas ou escritores) que preferiron pasar por alto o noso país ou que o usaron como recurso folclórico, Amenábar demostrou que ter sensibilidade a este respecto non é tan difícil, nin converte o produto en algo raro.
O director de Mar adentro achegouse á realidade galega sen complexos e captouna sen dificultades.
Todo un exemplo para outros, mesmo para algúns nacidos na propia casa.
Co galardón norteamericano, o xove director renovou a vella máxima de que o universal comeza no local.
Grazas a este premio, algúns nos Estados Unidos poderán descubrir así que no Estado español hai algo máis que sol e touros e que a estética _con todo o aprezo que mereza_ almodovariana.
O humor de Sampedro, o tetrapléxico filosofante, sitúase de cheo no eido da "razón galega" que analiza o antropólogo Marcial Gondar, seguindo a liña antes trazada por García Sabell ou Celestino Fernández de la Vega, na súa teoría sobre o humor autóctono.
Amenábar, que quería en principio rodar o filme noutro país e en inglés, cambiou de opinión ao ler os textos de Sampedro e ao coñecer o mundo que o rodeaba.
Ver o que outros non ven _por moito que resulte obvio_ é un mérito dos artistas, igual que na fábula de O rei espido.
Amenábar é ademais artista porque foi quen de recrealo nunha moi boa película, rodeado de actores que souberon entendelo.
O cuarto do tetrapléxico, cos seus discos, os seus libros, e a súa familia, merece pasar á historia das artes, igual que o salón submarino do capitán Nemo, o gabinete do doutor Caligari ou o cuarto no que escribía Enmanuel Kant.
Heroes reais ou de ficción que expresan unha teoría do mundo e que neste caso ten bastante que ver coa visión da vida e da morte propia dos galegos (aínda que, por suposto, non só deles).
A película máis premiada foi, por outra parte, a de Eastwood, unha obra que non está á altura das anteriores do mesmo director.
Un premio que só se entende se o que se quere é galardoar máis unha vez esta etapa madura do antigo vaqueiro almeriense.
Os oscars non poden disimular que detrás de Million dollar baby pouco máis hai que tópicos do xénero e diálogos manidos, iso si en versión feminina e cun final engadido sobre a eutanasia que, por unha casualidade, enlaza o filme de Eastwood co de Amenábar.
É, en todo caso, o único punto en común entre ambos.
As visións do tema resultan esteticamente (aínda que non eticamente) opostas, con resultado claramente favorábel ao director español.
O fundimento rompe a imaxe irracional de Hitler
O actor suízo Bruno Ganz no papel de Adolf Hitler.
Precedido de grande éxito en Alemaña e da crítica negativa de Wim Wenders, estreouse entre nós O fundimento, película que recrea os derradeiros días de Hitler no seu bunker de Berlín, asediado pola artillería rusa.
O máis interesante da súa exibición é sen dúbida a grande afluencia de público e o silencio que se observa en todo momento na sala.
O filme consegue que a atención non decaiga, mesmo en esceas parsimoniosas, rodadas case en tempo real, e en medio dunha atmosfera claustrofóbica que lembra o cine de submarinos dos sesenta, batidos polas cargas de profundidade.
Cabe sospeitar contodo que o interese do espectador vai máis alá da eficacia narrativa de Hirschbiegel.
Aínda que semelle extraño é moito o que se ignora sobre o nazismo e de rebote poderíase dicir que é moito tamén o que se ignora sobre o nazismo propio, é dicir o franquismo.
O fundimento ten a virtude de presentar un Hitler críbel, humano, como non podía ser menos, familiar dentro do que daba de si a situación de emerxencia, o que nos permite analizar mellor as razóns de ser do fenómeno nazi.
Unha propaganda que comezou en 1945, e que vehiculizaron nomeadamente os norteamericanos, esforzouse en facernos crer que o de Hitler era un asunto extrahumano, propio dunha maldade irracional.
O nazismo ficaba así excluído da análise, da comprensión das causas e do establecemento de complicidades.
Esta película, moi cinxida ao que pretende narrar, eses últimos días da guerra, non evita non embargante (e pese ao que diga Wenders) algúns pertinentes punteos que contextualizan os feitos.
Goebbels pide resistir uns días máis o ataque soviético para así negociar con Eisenhower.
Hitler lembra que o seu esforzo "non foi só por Alemaña" (tamén por esas "democracias decadentes" incapaces de opoñerse con eficacia ás "hordas asiáticas").
Goebbels, outra vez, lembra que xa venceu os comunistas en Berlín (referíndose probabelmente á revolución espartaquista do 18 que, como reacción, deu pulo e apoios, ao nazismo emerxente).
O fundimento é unha obra ben realizada que ten a virtude de romper a clausura, establecida sobre todo desde o outro lado do Atlántico, contra toda comprensión non irracional do fenómeno nazi.
Cantos dos espectadores que vén estes días a película ignoraban que o Berlín nazi foi tomado polos soviéticos e non polos norteamericanos?
Cabe lembrar que, hai algúns anos, unha maioría de xaponeses respondeu a un inquérito dicindo que as bombas de Hiroshima e Nagasaki foran guindadas polos rusos.
Marisol Lorenzo
'A ikebana pode ter un gran futuro en Galiza'
Marisol Lorenzo, economista, exerceu de profesora nun instituto de Formación Profesional de Ourense.
Estudou logo en Harvard, antes de vivir varios anos no Lonxano Oriente, onde aprendeu os segredos da ikebana.
Hoxe é unha experta nesta arte floral xaponesa.
Dígame o que é iso da ikebana.
A ikebana é a arte floral dos xaponeses.
Ten a súa orixe nos monxes chineses que levaron ao Xapón a tradición de ofrecerlle flores a Buda.
Xurdiu no século VI e non perdeu as súas connotacións relixiosas até o XV.
Polo século X, os xaponeses empezaron a enriquecer esa ofrenda coa inclusión de recipientes.
Rematou sendo unha arte de moito simbolismo e moi complicada, até que no século pasado un mestre de ikebana, Teshigahara Sensei, simplificouna notabelmente porque se deu conta de que é algo que se podia desenvolver non só nos templos senón tamén nos pazos e nas casas da nobreza.
En realidade, en que consiste?
A ikebana baséase na harmonía que pode ofrecer unha sinxela construción liñal que inclúa flores ou outros elementos procedentes da propia natureza.
Nesta arte úsase calquera material: xesta, toxo, uces, a flor do grelo ou da ervilla...
É algo que che fai ver a natureza de maneira diferente.
Vas andando polo monte e miras para as uces, as acacias, as xestas e os toxos dunha maneira que che fai apreciar moito máis o que ves.
Como chegou vostede a interesarse por esta arte?
O meu home ocupou un destino diplomático na China primeiro e logo no Xapón.
Xa na China empecei a facer algo de caligrafía e de pintura, e, por suposto, aprendín o chinés.
En Xapón metinme nunha escola de arte floral moderna.
O mundo oriental conduce a que se descubra o mundo interior a través das cousas máis sinxelas.
En occidente levamos un sistema de vida que nos fai esquencer un pouco o interior persoal.
Falamos de algo moi particularmente xaponés ou que xa se estendeu polo mundo?
A ikebana ten presenza hoxe en todo o mundo.
Cálculase que hai arredor de 15.000 escolas, e mesmo hai países (Australia, Alemaña e Suíza) nos que esta arte floral é estudada nas propias universidades.
Pola influencia da moda minimalista, tomou forza como parte da decoración moderna, na que xa entrou con forza a súa esencia.
Agora vostede vive en Santiago.
Coida que é unha arte apreciada en Galiza?
Eu dei varios cursiños de ikebana nas asociacións culturais de Vidán e de Vite, e decateime de que a xente desfruta aprendéndoa.
Saben apreciala como técnica creativa e como terapia de revivencia e estímulo do seu interior.
Véxoa convertida en gran mestra galega da ikebana.
Precisamente, debido a que tivo a súa orixe nos monxes dos que falei antes, foi durante moito tempo unha arte practicada só polos homes.
Hoxe en día é moi distinto, e na ikebana hai moitísimas mulleres, pero os seus grandes mestres aínda seguen sendo homes.
Pola miña parte, eu son mestra en ikebana polas escolas Sogetsu e Koriu, despois de sete anos de práctica no Xapón.
Gustaríame moito desenvolver esta arte aquí por varias razóns.
Entre elas, o feito de que o Xapón e Galiza teñen un lugar que lles é común: as súas querencias moi asentadas pola terra e pola auga e, por tanto, pola natureza.
Dende logo, o que non nos falta é materia prima de primeira calidade para facer ikebana, que pode ter un gran futuro en Galiza.
A reconversión de Astano deixa a cidade sen expectativas económicas
Finiquito a Ferrol
Ferrol é hoxe unha cidade deprimida.
A súa taxa de paro rolda o 20 por cento (máis de 5.000 persoas sen traballo) e a súa poboación actual só é de 77.859 habitantes.
Hai vinte e cinco anos tiña 13.000 máis, e era a terceira de Galiza.
Agora é a cidade galega con menos habitantes.
A crise da industria naval e a política de abandono da que foi vítima teñen a culpa de que en Ferrol só medrase o paro.
O Alcalde de Narón, Xoán Gato; o de Ferrol, Xoán Xuncal; o presidente de Portos de Galicia, Carlos Negreira; e Xoán Fernández, Primeiro Tenente de Alcalde de Ferrol.
Xaime Bello, Vicepresidente da Deputación da Coruña.
Dende a primeira reconversión industrial, ficou claro que Ferrol ía ser o perdedor dun proceso económico que non soubo darlle un futuro progresivo á cidade que foi berce da Ilustración e do avance tecnolóxico en Galiza.
Se se sabía que a crise definitiva da industria naval ía chegar a Ferrol inexorabelmente, por que os distintos gobernos e administracións públicas non souberon ou non quixeron _ocorreron as dúas cousas_ poñerlle remedio á imparábel decadencia da cidade que ocupou o terceiro lugar de Galiza durante moito tempo?
Cando comenzaba a década do 1980, Ferrol aínda aspiraba a coroar a mítica cifra de 100.000 habitantes que desexan acadar todas as cidades _provinciais_ do Estado, mesmo por razóns de burocracia financeira.
En 1981, tiña máis de 91.000 poboadores e a Ferrol aínda seguía emigrando xente de toda Galiza e mesmo de fóra.
Construíanse daquela, nos estaleiros de Astano e de Bazán, grandes petroleiros e barcos de guerra que atravesaban os mares de todo o mundo.
As botaduras regábanse con champaña francesa e nas tabernas era o único sitio de toda Galiza no que daquela se chateaba regularmente con reservas de Rioxa.
Paralelamente, a cidade desolvolvía unha dinámica actividade sindical, política e cultural que viña dos anos anteriores e que colocou a Ferrol no mapa da resistencia á ditadura franquista e a prol do encontro coa democracia, o progreso e a saída da longa noite de pedra.
Era o Ferrol de Pablo Iglesias, Amador Rei, Daniel Niebla, Ricardo Carvalho Calero e Moncho Reboiras, e non era o de Franco que, aínda así, tivo a súa estatua na principal praza da cidade até o 2002.
A Ferrol caeulle enriba o peor das sucesivas fases da reconversión naval até rematar na postración económica que padece hoxe.
Os seus males empezaron gobernando o PSOE, coa súa famosa lei de reconversión e reindustrialización de 1983, que eliminou 5.315 postos de traballo dos que había en Astano e Bazán.
Pouco despois, esta merma laboral acadou a cifra de 8.126 postos laborais perdidos, pero a zona afectada só recibiu fondos de compensación que lle permitiron crear 300 postos de traballo.
Por se todo fose pouco, tamén cando mandaba en Madrid Felipe González, a Comandancia da Flota foi trasladada de Ferrol a Rota (Cádiz), coa influencia que isto tivo nunha cidade das características navais de Ferrol, e con José María Aznar na Moncloa, a capital galega do mar foi desposuída da súa condición de sede da Zona Marítima do Cantábrico.
Unha nova reestruturación
Cos socialistas de volta no goberno do Estado, a cidade na que naceu o fundador do PSOE está padecendo agora outra gran reestruturación do sector naval que parece disposta a rematar definitivamente coa antiga potencia industrial de Ferrol.
No preciso momento en que se publican estas liñas, un total de 1.405 traballadores ferroláns _704 de Astano e 701 da antiga Bazán_ están collendo o camiño de volta ás súas casas como consecuencia dun expediente de regulación de emprego, aceptado por Comisións Obreiras e UGT e rechazado pola CIG, que os leva dous anos ao paro, ao subsidio do INEM despois, até que cumpran 60 anos, e, a continuación, á súa prexubilación.
Estes traballadores, que teñen que ter 52 anos cumpridos, van seguir cobrando o que cobraban até agora e pasarán a engordar unha nómina que xa era moi coñecida en Ferrol, a dos que cobran sen traballar porque o seu posto foi borrado do mapa.
Hai unha diferenza coas reestruturacións anteriores e é que, desta vez, destrúense postos de traballo sen crear ningún novo.
Os estaleiros de Ferrol, que ocupaban arredor de 14.000 traballadores cando corrían os anos 70, fican agora atendidos por 2.000, na súa maior parte administrativos e técnicos.
Alguén pensa que Ferrol pode seguir sendo o que foi no tocante ao desenvolvemento da industria naval?
De non parar a sangría económica e social de Ferrol, o seu futuro é moi negro e esta preocupación está patente xa nos habitantes da cidade, agora mesmo máis desmoralizados que nunca.
O que pode busca a vida fóra.
Son moitos os traballadores de Ferrol que emigraron a distintos sitios de España ou do estranxeiro.
Nunca foi tan barato alugar un piso nesta cidade e, aínda así, fontes inmobiliarias sitúan en máis de 6.000 os que teñen dificultades para atopar inquilinos.
Un profesional da seguridade pública con moitos anos de experiencia local, díxonos que "a degradación laboral de Ferrol non deu aínda síntomas de incidir en aspectos preocupantes da seguridade, pero xa comenza a haber algo que nos está apuntando que as cousas poden cambiar pronto, e non para mellor".
De ser así, habería que ir pensando en que Ferrol podería ser escenario das consecuencias do paro na seguridade.
Costa-Gavras, coa súa película Le Couperet, acaba de resaltar de forma dramática cómo humilla, aniquila, deprime e até pode volver a un tolo a perda do traballo.
Conta o que lle pasa a un cadro superior que foi despedido debido a deslocalización da súa empresa despois de prestarlle quince longos anos de eficaces e leais servizos.
Reducido a nada polos encargados de recrutar novos empregados de abultada cualificación, o protagonista de Le Couperet decide eliminar a competencia.
Faise cos currículos de todos os que lle pode birlar un posto de traballo e, un a un, vainos matando.
Se Vigo xa tivo o seu Os luns ao sol, sería desexábel que Ferrol non rematase tendo algo que lembre o filme de Costa-Gavras.
'Estamos pagando o traballar exclusivamente para o Estado'
Piño Vidal, responsábel da Secretaría de Formación e Comunicación de CC OO en Ferrol e afectado polo expediente de Izar.
Piño Vidal, responsábel da secretaría de Formación e Comunicación de Comisións Obreiras en Ferrol e afectado el mesmo polo expediente de regulación de emprego dos asteleiros, teno claro:
"Estamos sufrindo o ir a menos dunha cidade que foi creada para o servizo do Estado, e que o Estado agora non atende.
O atraso nas infraestruturas non propiciou investimentos na zona e a formación de novas áreas produtivas.
O téxtil e a industria gráfica son das poucas que repuntan.
O tráfico de contedores no porto exterior pode ser unha esperanza e servirá para sacar o carbón e a chatarra do medio da ría.
A regulación de emprego de agora, teoricamente, non ten por que repercutir moito na vida da cidade porque a xente vai seguir cos mesmos salarios.
O problema é que, cando morramos os que agora imos seguir cobrando, rematan eses ingresos.
Non hai postos de traballo para a xuventude.
Os que nós deixamos non pasa a ocupalos ninguén.
Pérdense.
O anterior expediente, o de 1999, foi mellor ca este.
Daquela creáronse 350 postos de traballo para aprendices.
Rexuveneceuse o plantel e a perda de traballo non foi neta.
Agora é moito máis grave".
Empresa de xestión e subcontratas
Emilio Cagiao, secretario da CIG en Ferrol, di que "e unha verdadeira vergonza que se estea xogando cos traballadores por non darlle solución ao que eles chaman "flecos", cando a verdadeira realidade é por que os de Comisións queren prexubilar tamén algúns traballadores das compañias auxiliares co pretexto de que poden ter garantía de emprego.
Pois esa garantía debe ser para a totalidade dos traballadores, e non para uns cantos que lle puideran ser afíns a CC OO.
De darse esa prexubilación pola SEPI, tería que ser mediante un expediente aberto a todos os que cumpran 52 anos e con garantía de cobertura das vacantes".
Segundo Cagiao, isto foi o que dificultou os que ían ser derradeiros pasos da regulación laboral das antigas Astano e Bazán, denominada Navantia dende esta semana.
O responsábel comarcal da CIG tamén ten claro que "o que se vai facer é potenciar os asteleiros do Sur, onde nos copian a idea dun complexo integral naval, e Ferrol vai quedar nunha empresa de xestión e traballo subcontratado, e, coa entrada dos coreanos na fabricación de guerra, máis aínda".
Planos de futuro
Que fan, mentres tanto, os que gobernan os intereses ferroláns?
O 28 de febreiro, despois de tres anos sen reunirse, volveu xuntarse a Mesa polas Infraestruturas da Comarca de Ferrolterra, un foro creado hai catro anos polo entón alcalde nacionalista de Ferrol, Xaime Bello, cando o Ministerio de Fomento decidiu levar a Transcantábrica polo interior.
Os actuais responsabeis de Fomento non quixeron asistir.
A gripe impediu tamén a presenza do conselleiro de Obras Públicas, Alberto Núñez Feixóo, que estivo representado polo presidente de Portos de Galiza, Carlos Negreira.
Os alcaldes de Ferrol, Narón, Fene, Mugardos, Ares, Valdoviño, As Pontes e Neda acordaron unha declaración instucional que ratificou o carácter estratéxico do plano de infraestruturas viarias das comarcas de Ferrol, Eume, Ortegal e A Mariña lucense, aprobado pola Xunta o 6 de abril de 2001, e tamén ratificaron o carácter estratéxico da variante das Pontes, conexión AC-101 coa autovía Ferrol-Vilalba, incluída no Plano Galiza.
Xaime Bello, que no seu día foi o principal promotor deste foro, actualmente vicepresidente da Deputación da Coruña e voceiro municipal do BNG en Ferrol, "aínda vendo transformismo político na actual actitude dos alcaldes do PP", considera que "é positivo que poñan a andar novamente esta Mesa", e opina que "o PSOE está cicateándoo todo con Ferrol;
chegan a dicir que a segunda fase do porto exterior é un despilfarro.
A actitude dos actuais responsábeis de Fomento é menospreciativa con Ferrol e non ten xustificación, pero a responsabilidade do PP, por estar antes no goberno central e seguir agora no da Xunta, tamén é innegábel;
o cronograma de obras que nos aprobaran Cuíña, cando estaba no goberno de Fraga, e Álvarez Cascos en Fomento, presenta agora un evidente incumprimento".
As sombras do crecemento
Os datos da contabilidade nacional do INE para o 2004 veñen confirmar que os motores do crecemento económico español son a construción e a actividade do sector público.
A economía española avanza cara a unha área de consumo protexida pola pertenza á área euro que lle fornece estabilidade cambiaria e tipos de interese baixos que facilitan o aumento do consumo privado e público pero desincentivan o investimento produtivo.
A demanda interna é o motor que alimenta unhas taxas de crecemento elevadas (2,7%) para o que se leva na área euro pero con certas sombras que ameazan a sostibilidade do crecemento a medio prazo e, sobre todo, a creación de empregos dignos para as xeracións futuras.
O sector exterior retrata á perfección as deficiencias e feblezas da economía española cun déficit da balanza de pagos por conta corrente do 5,7% do PIB, que representa unha merma ao crecemento de 1,7 puntos.
Se España estivese fóra da Unión Económica e Monetaria habería tales presións sobre a peseta que forzarían a unha devaluación cambiaria e a unha suba dos xuros.
Este mecanismo de axuste non é agora operativo pero maniféstase na conta exterior mediante o seu deterioro derivado dunha caída da competitividade dos sectores industrial e de servizos.
Deste xeito, España está a alimentar a medra doutras economías reactivando a súa demanda exterior e vai perdendo, lenta pero inexorabelmente, economía produtiva e tecido empresarial propio que se vai transferindo cara a outros países ou rexións da Unión Europea e das áreas económicas emerxentes no coñecido proceso de deslocalización.
O 2004 foi un bon ano económico a escala global con taxas de medra do PIB de arredor do 5% e aumentos importantes no comercio internacional.
É dicir, estamos nunha situación económica global que ofrece oportunidades de investimento e comercio que convén aproveitar, dado que é difícil manterse á marxe das dinámicas exteriores.
En particular, para a economía española debe ser prioritario atopar un encaixe razoábel na área da Unión Europea, xa que comparte unha moeda común, uns regulamentos institucionais e unhas políticas económicas que non poden ser moi diverxentes.
Neste sentido, o encaixe ten que centrarse nunha reestruturación económica cara a actividades con maior valor engadido derivado das achegas en I+D+i.
Esta estratexia require recursos públicos e privados en educación e formación dos traballadores, investimentos en infraestruturas e bens de equipo e deseño de produtos e servizos de calidade, pero, tamén, require tempo e paciencia que, ás veces, resulta excesiva ao estar sometidos os gobernantes ao ciclo político-electoral e os dirixentes empresariais á presión bursátil e da conta de resultados.
A todo isto hai que engadir o control dunhas taxas de inflación que gravan a posición competitiva da empresa globalizada, a domesticación do cabalo desbocado do investimento en vivenda e unha mellora substancial da xestión dos recursos e servizos públicos.
En calquera caso, esta, e non outra, é a única saída que se lle presenta á economía española unha vez esgotada a posibilidade de competir cos novos países membros da UE que contan con custos laborais unitarios moi inferiores aos españois e cun mercado interno por desenvolver.
O goberno acaba de aprobar un Plan de Dinamización para aumentar a produtividade e o emprego.
A estratexia oriéntase a afortalar a competencia, mellorar o funcionamento dos mercados e a xestión das políticas públicas.
O programa irase desenvolvendo na lexislatura e contén metas especificadas por sectores e actividades.
Estas medidas de tipo microeconómico son das poucas dispoñíbeis agora polos gobernos da UE e o seu impacto dependerá do nivel de cumprimento e da capacidade de reacción dos axentes.
As posibilidades económicas do sector forestal están sen explotar
Vivir do Monte
"O monte galego presenta dous trazos característicos dende o punto de vista económico: a infrautilización e a descapitalización", esta é unha das conclusións principais ás que chega un estudo sobre os Usos do Monte en Galicia dos profesores da Escola Politécnica Superior de Lugo, Marey Pérez, Crecente Maseda e Rodríguez Vicente.
Segundo a investigación, o aproveitamento económico do monte "serviría para fixar poboación no rural, para desenvolver económicamente as zonas do interior e para contribuír ao relevo xeneracional".
Cales son as posibilidades do sector forestal galego?
A Xunta vén de presentar un concurso de ideas para evitar o despoboamento rural nun 50%.
Economistas, sociólogos e propietarios de montes en man común apuntan que a explotación do sector forestal podería constituír un dos piares do desenvolvemento rural.
A superficie de monte en Galicia representa o 69,4% do territorio e dela, máis do 50% constitúe terreo arborado.
En termos comparativos, é a rexión máis densamente arborada, constituíndo un 8% do total estatal.
Dentro de Europa, tan só Suecia e Finlandia superan a porcentaxe de superficie forestal de Galicia.
Un de cada tres galegos é propietario de monte, ben a título individual ou como comuneiro.
"Todos estes datos amosan a gran capacidade produtiva que temos.
Non embargante, unha análise pormenorizada da nosa historia forestal manifesta fortes carencias en canto a xestión e planificación", indica o estudo.
Segundo os investigadores existen tres causas que xustifican que o monte galego deixase de ser unha fonte xeradora de actividades dinamizadoras e economicamente rendíbeis: "a emigración masiva, que contribuíu a partillar a propiedade e a desertizar o rural; o intervencionismo estatal no uso do chan, que fomentou a plantación masiva de especies de medre rápido; e a adhesión de España á CEE, que motivou que gran parte da poboación rural tivese que abandonar o seu medio de vida".
A política forestal dos últimos corenta anos, tanto por parte do Estado como da Xunta de Galicia privilexiou a plantación de eucalipto e de piñeiro pinaster en detrimento das especies autóctonas.
Estas dúas especies, de rápido crecemento, só serven para a elaboración de pasta de papel.
Os propietarios privados e de man común escudáronse nos altos prezos para plantar estas especies, en detrimento das autóctonas galegas que ofrecen un maior valor engadido final.
Na última década a caída en máis dun 70% dos prezos do eucalipto fixeron que esta árbore deixase de ser rendíbel economicamente.
O eucalipto ocupa case o 47% da superficie arbórea galega e ten como destino soamente seis das 2.860 empresas madereiras que operan en Galicia.
As factorías de pasta de papel e cartón xeran 500 postos de traballo, segundo datos do INE, dos 17.000 empregos directos que move o sector da madeira segundo a Consellería de Industria.
Por este motivo, os expertos aseguran que a silvicultura debe orientarse cara outras especies porque tanto o eucalipto como o piñeiro pinaster non teñen acabado co principal problema do monte galego, o lume.
Os beneficios que ofrecen non son suficientemente atractivos para que se fixe poboación no rural e polo tanto o monte segue sen coidarse.
Reducir o problema dos incendios axudaría a que a Xunta puidese destinar parte deses investimentos a políticas forestais de I+D+I, xa que o orzamento do organismo autónomo adicado a este fin, Cis-madeira, é insuficiente, segundo os expertos.
"A consolidación do sector forestal galego como actividade economicamente competitiva pasa pola investigación e a correspondente aplicación práctica como instrumento de crecemento e competitividade", indica o estudo.
De feito, a Xunta está destinando até agora o 36% do seu orzamento forestal a labores de prevención e de extinción de lumes e tan só o 2% a I+D+I".
A plantación de especies de gran valor coma o castiñeiro ou o carballo, o mel, os viñedos nas zonas roturadas, as cereixas e outros froitos forestais, as castañas, os fungos comestíbeis, a caza, a pesca, a leña, a biomasa con fins enerxéticos e de compós ou as actividades de turismo e lecer son as alternativas económicas con maiores posibilidades de desenvolvemento, segundo os expertos.
Ana Isabel García Arias
'O desenvolvemento económico dependerá de cambiar o que se fixo até agora'
Segundo esta profesora de economía agraria na Escola Politécnica Superior de Lugo, "o desenvolvemento da actividade forestal vai depender en gran medida dun cambio na mentalidade dos propietarios privados e da concienciación social dos comuneiros.
A extensión media das parcelas privadas é de unha ou dúas hectáreas, o que provoca que a xestión forestal non exista.
Os eucaliptos até agora pareceron ser a solución menos mala para os propietarios, pero coa baixada dos prezos a rendibilidade das terras é nula.
Cómpre que a administración cambie as súas políticas e comece a fomentar a concentración e o cooperativismo para potenciar un uso mixto do monte.
É dicir, combinar gando tradicional con fins alimenticios, que está moi adaptado ao terreo e precisa poucos coidados, con explotación forestal.
Nas terras en man común existen exemplos de explotacións mixtas con bos resultados".
Para García Arias, "ademais dos propios beneficios directos hai que ter en conta as subvencións que se poden recibir e as axudas agroambientais.
Hai que ter en conta que a Unión Europea non só valora a explotación económica senón que tamén prima os beneficios sociais de fixación da poboación e medioambientais.
Existen zonas abandonadas como a ribeira do Miño nas que se rozou o monte para plantar viño, que é un cultivo que cubre os custes.
O que pasa é que en canto saia ao mercado pode ser que o prezo baixe".
Xaquín Fdez. Leiceaga
'O valor medioambiental do monte é difícil de cuantificar'
Este economista especialista en economía forestal considera que "até agora a opción forestal é a máis rendíbel.
Para evitar que se siga plantando eucalipto cómpre que a administración pública interveña, xa que os propietarios privados só contemplan o beneficio a curto prazo.
Os cultivos deben ser múltiples.
Está demostrado que o monocultivo ten consecuencias negativas para o medio ambiente e a paisaxe.
Hoxe en día o ocio e o turismo rural é unha realidade difícil de cuantificar economicamente".
Para Fernández Leiceaga, "ademais da función económica, hai que ter en conta a medioambiental e de protección que teñen os bosques.
Está demostrado que un monte coidado evita as riadas e os incendios.
Obviamente ademais de prantar árbores en determinadas zonas ten moito sentido o gando extensivo, de gran tradición no noso país.
Tamén se demostrou no Rosal que se pode plantar viño de calidade.
Persoalmente tamén apoio a instalación de parques eólicos, aínda que os beneficios deberían recaer máis nos propietarios e non tanto nas eléctricas concesionarias".
Xosé Alfredo Pereira
'A política forestal da Xunta demostrouse errónea'
En opinión do presidente da Organización Galega de Comunidades de Montes, Xosé Alfredo Pereira, "o uso do monte ten que ser multifuncional para que teña futuro.
Só destinado a actividades forestais non existen posibilidades de aproveitamento económico.
O eucalipto descendeu o seu prezo nun 60% nos últimos anos, co cal evidénciase o fracaso da política forestal da Xunta.
Os carballos e castiñeiros teñen un prazo de medre de máis de quince anos.
Polo tanto, existe necesidade de combinar estas especies con gando extensivo.
Estendendo os pastos coidarase mellor o terreo e evitarase o lume.
Porén, a Xunta volveu publicar axudas para forestar zonas de pastos.
Algo incomprensíbel, porque na práctica non hai viabilidade económica no futuro e lévase o lume a lugares onde antes nunca chegaría".
Segundo Pereira, "cómpre ensaiar tamén outras fórmulas económicas como os cogumelos, os froitos e a protección dos recursos históricos e artísticos que son fonte de atracción de turistas.
Tamén se ensaiou nalgúns lugares coa biomasa como xeradora de compós.
Hai unha empresa en Crecente que rotura os montes pagando e elabora esterco.
Ademais, en Pontevedra estase ensaiando coa biomasa para xerar enerxía, aínda que a tecnoloxía se ten que probar máis".
Unha de personaxes pintorescos
O autor comenta o cualificativo de pintoresco que Fraga lle vén de outorgar ao alcalde de Pontevedra e sinala que personaxes desas características abundan ben máis no seu partido.
Agora que todos os que vivimos á beira da ría de Pontevedra podemos respirar aliviados porque albiscamos o desmantelamento dese fedorento complexo de Ence e do seu insufríbel cheiro de repolo mal fermentado, chega ese presidente da Xunta que nos tocou en graza para levar a cabo unha máis das súas múltiples inauguracións, e as únicas declaracións que fai a todo o séquito de acólitos que leva detrás súa coma avésporas chuchonas detrás dun bote de marmelada, son para dicir, entre os moitos orneos a que nos ten afeitos, que o alcalde da cidade, Miguel Fernández Lores lle parece un tipo pintoresco por querer trasladar a celulosa do lugar onde tanto tempo leva instalada co gallo de recuperar a ría antes de que sexa demasiado tarde.
A cousa carecería de importancia de non ser polo eco mediático que tiveron esas desafortunadas palabras.
Debeu de esquecer o vello ditador a ese outro alcalde que tivo Pontevedra, que por certo moi recentemente se lle foi do partido farto de non acadar protagonismo, o señor Rivas Fontán, que decidiu construír na cabeceira mesma da Alameda un espantoso monumento ao soldado no que hai un personaxe que leva a súa faciana, un horror sen parangón nunha cidade que zumega beleza.
Iso si que é ser pintoresco, señor Fraga, coma tamén o é ese outro alcalde do seu partido que cada vinte de novembro lle organiza a Franco un funeral de cabodano, ou aquel outro que tivo Ferrol, Couce Doce, co que non teño nada que ver malia compartir segundo apelido, que propuxera agasallar a Bertín Osborne cunha leira na bisbarra para ver se viña a jet de Marbella para axudar a recuperar a cidade, que estaba a pasar un dos peores momentos logo dunha das sucesivas reconversións nos estaleiros, ou o mesmísimo Álvarez del Manzano, alcalde da villa e corte, que nos deleitaba cunha insufríbel panxoliña televisada cada vez que inauguraba a árbore de Nadal da Porta do Sol, ou o señor Baltar, que literalmente encerrou nun piso de Santiago a varios parlamentarios afíns a el "para facelos reflexionar", que enchufou a toda a familia na Deputación de Ourense, e que mesmo subvenciona unha Real Banda de Gaitas que ten alporizados a todos os gaiteiros de ben polo país adiante porque de galega non ten nada...
Iso si que é pintoresco, señor Fraga.
E digo pintoresco por utilizar a súa mesma palabra, por non dicir patético, que é o que realmente pensamos moitos cando vemos que saltan á prensa casos coma o do alcalde de Ponferrada, condenado por acoso sexual á concelleira Nevenka Fernández, ou o do de Toques, xulgado e declarado culpábel de abusos contra dunha nena da localidade...
Prodúceme tristura ver a ese vello carrancholas de ollada cada vez máis baleira que dis que nos goberna cando o levan a toda velocidade a bordo do coche oficial dun recanto a outro do país inaugurando as cousas máis inverosímiles que poden chegar a inaugurarse, cando baixa con ese corpo garboso que deus lle deu, con ese carroulear de parrulo, que en troques de producir risa produce mágoa... porque non hai nada máis triste que unha persoa que non admite que o tempo pasa e que a cada quen lle chega a hora de xubilarse.
Quizais o Señor Presidente pretende ser precisamente un símbolo de si mesmo (por non dicir caricatura) e o que quere amosar con eses seus andares é unha metáfora do péndulo que, tic tac, vai contando o tempo que nos queda de aturalo.
Ás veces albisco o remate deste túnel fraguista no que o país está sumido e síntome aliviado coma un cadelo ao que acaban de quitarlle un carracho.
Entrementres o home anda por aí alcumando de xeito choqueiro a todo aquel que non comulga coas súas rodas de muíño envelenadas.
Mágoa do tempo que estamos a perder entre tanta chafullada, entre tanta ida e volta desa troupe de circo cutre que rodea ao vello choromicas para que cada vez que lle dá un mareo non caia!
Vaia unha imaxe de goberno desnortado!
Cantos papeis van desaparecer cando esta caterva de persoeiros teñan que abandonar dunha maldita vez os seus despachos oficiais de San Caetano!
Estou convencido de que imos descubrir cousas moi sucias coas que imos ficar pasmados, porque precisamente de pintoresco, o que se di de pintoresco, non van ter nada.
Nada de nada.
Xesús Constela Doce é escritor.
PSOE e IU propoñen cen medidas para evitar novos atentados fundamentalistas
O PP exclúese das conclusións da Comisión do 11-M
O PP volveu ficar só no Congreso.
O PSOE e IU consensuaron un texto sobre como evitar un novo 11-M co apoio de todos os grupos agás o principal partido da oposición.
A ausencia de referencias á ETA non lles gustou aos populares.
"Fai falta seguir investigando sobre o que pasou o 11 de marzo do 2004 en Madrid", dixo Eduardo Zaplana, portavoz parlamentario do PP durante a xuntanza de portavoces previa ao acordo dun texto de traballo sobre as medidas necesarias para loitar contra o terrorismo fundamentalista islámico e en apoio ás vítimas do atentado de hai case un ano.
Zaplana xustificou a negativa do seu grupo a adherirse ao texto na "precariedade" das conclusións.
Para os deputados do PP, a Comisión parlamentaria sobre o 11-M "fixo un traballo parcial e interesado" e negouse a pescudar a relación entre a ETA e o atentado.
Seguindo a liña de reportaxes de El Mundo, deputados do principal partido da oposición esixiron que fosen interrogados confidentes e implicados na trama dos explosivos.
A maioría da comisión negárase ao entender que o traballo parlamentario non debía solapar o labor xudicial.
"Aquí temos que discernir que pasou e tomar medidas políticas para evitar un novo atentado", explicou o presidente da Comisión, Paulino Rivero, de Coalición Canaria.
Entre as medidas que se tomaron de cara ao futuro, destacan as políticas de información, de protección das vítimas e de prevención da violencia islamista.
No texto que se presentou o pasado 1 de marzo, o Congreso considera necesario aumentar os recursos económicos e humanos para a policía, tanto nos labores de vixilancia como de intelixencia.
O borrador recomenda que se amplíe o número de efectivos adicado á loita contra o terrorismo islamista, que se faga un esforzo por conseguir tradutores de árabe e xuíces e fiscais especialistas en temas integristas e que deixen de haber sospeitas entre os servizos secretos dos diferentes países.
Para as vítimas, o texto refrenda as medidas tomadas polo Goberno Aznar hai case un ano:
darlles a nacionalidade española aos estranxeiros, manter un orzamento anual para indemnizalas e favorecer a súa integración na administración pública.
Na prevención, a comisión aposta por deslindar a cultura e relixión muslimes do integrismo e facer esforzos económicos e publicitarios para integrar a comunidade árabe no tecido social das cidades onde residen as colonias máis grandes (Madrid, Barcelona, Andalucía e Murcia).
Catalunya á deriva
Pasqual Maragall perdeu moita credibilidade nos últimos días por mor da crise do Carmel.
A acusación a CiU de percibir comisións ilegais nas obras enche de porcaría a vida pública catalá.
O presidente da Generalitat, Pasqual Maragall, diríxese á cámara.
Pensaba estes días en que o oasis político catalán se ve ameazado por unha dura treboada de area, desas capaces de deixar tras o amencer unha árida paisaxe.
Gosto máis de xogar coa idea do pequeno veleiro sorprendido por unha forte tempestade en alta mar, con descaradas ondas capaces de facer abalar o barco até case tocar o mastro a maré brava.
Teñen esa imaxe na cabeza?
O seguinte é pensar en como actuar.
Pórse na pelica do capitán e xulgar, si, xulgar como debería actuar.
Póñolles a gorra e os galóns ao president da Generalitat, así que xa teño a Pasqual Maragall conducindo un veleiro chamado Catalunya, inmerso nunha tempestade na que a descarga eléctrica precede non tronos senón berros dos veciños do barrio do Carmel de Barcelona.
Bramidos deses 1.057 veciños que levan un mes fóra das súas casas sen explicación ningunha alén da que di que a forza da gravidade é irrefutábel, enténdase ou non de física, e de que a xeoloxía é a ciencia sobre a que depositamos, inconscientes, toda a nosa estabilidade, tanto física como psicolóxica.
Senón, preguntámoslles aos veciños do Carmel aos que a terra lles enguliu as casas o dano que lles causou a perda de fotografías, libros e lembranzas.
Xa estamos situados.
Temos o president-capitán á fronte do veleiro, loitando contra a tempestade.
Que debemos esperar del?
Que tome as ondas de cara para evitar que o pequeno veleiro abale aínda máis.
Que lidere a súa tripulación, que a ordene, que lles mande a todos atárense ao barco con arneses, que cada un cumpra estritamente a súa función, tendo, claro está, unha boa organización prevendo que durante a travesía é previsíbel unha treboada.
Quen sabe o final da aventura?
Ninguén, mais tomando as precaucións, á vista dunha boa xestión da crise-tormenta ningunha persoa lle podería reprochar nada en caso dun final agrio.
Visto o visto, porén, non é o que prevera o Govern.
Maragall non calculou unha situación semellante á provocada polo afundimento do Carmel e que foi considerada de "evitábel".
Non estaba pensado e a cousa fóiselle das mans.
Entre a ira dos veciños afectados, a esculca dos medios de comunicación e o pulo da oposición, o barco acabou á deriva, sen rumo, á mercé das ondas en plena tempestade, dando bandazos.
Entra a auga por xalundes.
Isto non hai quen o salve aínda que incluso pode ir a peor.
Que o barco envorque definitivamente coa tripulación encadeada ao mastro.
É toda a clase política catalá vinculada a ese mastro sen fuxida posíbel.
E todo por unha mala decisión do presidente ou dun intre de carraxe da máxima instancia dun país no momento no que hai que ter o sangue frío, a mente serena e o pulso estábel.
Non quixese que a mensaxe se perdese no relato pseudo-novelístico.
A referencia é directa ao pleno monográfico do Parlament de Catalunya sobre a crise do Carmel.
O goberno debía explicar que pasou neste barrio barcelonés e por que máis de un mes despois da aparición de dous buracos que derrubaron edificios, máis dun milleiro de veciños continúa vivindo en hoteis.
O goberno, tenta esquivar a tormenta sen ollar as ondas e o presidente perdeu o norte e, en troques de dar explicacións, acusa o anterior gabinete, do de CiU, de cobrar comisións das empresas ás que lles adxudicaba as obras públicas.
É dicir, hay mil desaloxados no Carmel e afundíronse as casas porque CiU supostamente cobraba esas comisións?
Esa é a conclusión que sae do penoso pleno do que falamos.
Si é así, hai que amosar as probas.
É como o capitán que acusa o anterior comandante do barco de deixalo en malas condicións.
É de agardar que o relevo sexa decente.
Que o cambio se faga para ben, revisando erros para non caer no continuísmo, xa que o actual goberno colleu as rédeas precisamente para mudar o que se estaba a converter en inamovíbel.
A decepción coa que os veciños, non do Carmel, senón todos os de Catalunya, observan hoxe a clase política catalá está xustificada.
Sexa como for, chegou a hora da investigación, de aclarar os feitos, de lles sacar as cores aos partidos políticos sen excepción, porque quen estea libre de culpa, que arrebole a primeira pedra.
Gilberto Scandiucci
'O Lula quere crear un modelo de Estado tan novo que non ten nin nome'
José Gilberto Scandiucci Filho é profesor de Economía en Brasília e diplomático.
Actualmente traballa na embaixada brasileira en Madrid.
Visitou Galiza convidado polo Foro Iberoamericano do Igadi para explicar os cambios que supuxo a chegada ao poder de Lula.
Parte da esquerda considera que toda a ilusión creada ao redor da suba ao poder de Inácio Lula da Silva quedou esfarelada só en tres anos.
Esa idea parte do descoñecemento.
En primeiro lugar, o Partido dos Trabalhadores (PT) non ten máis ca o 22 por cento dos votos, e polo tanto non pode facer todo o que quere.
En segundo lugar, chegou ao poder con pactos con outras forzas que tamén reorientan as súas políticas e, en terceiro lugar, hai que pensar que o 2003 foi un ano moi duro, cuns resultados económicos perigosos que frearon a dinámica dos cambios sociais.
Iso explica que perdera a votación para nomear novo presidente da Cámara dos Deputados.
Hai unha parte do PT que se nega a acompañar o Lula e lle fai fronte.
Iso é obvio, mais é unha facción minoritaria.
O que se debe entender é que o goberno brasileiro é de centro-esquerda e funciona como tal.
Lula tivo moi claro que era preciso adaptarse á maioría natural do país e buscar consensos para mellorar as condicións dos brasileiros e contar con moitos apoios nos cambios de rumbo que prevé facer.
Todo iso, tendo en conta o fragmentario do sistema electoral e o reparto do poder nas cámaras, converte a rutina de goberno nunha actividade moi tensa.
O ex presidente Fernando Henrique Cardoso di que o Lula está a facelo ben porque aplica o seu programa económico.
Cardoso é parcial nesa análise.
Que o Lula manteña os parámetros macroeconómicos para funcionar non significa que teña as mesmas prioridades de goberno ca o seu antecesor.
As políticas sociais, de medio ambiente ou as relacións exteriores nada teñen a ver.
Incluso na economía, o PT acabou coas privatizacións aceleradas da era anterior.
Nese caso concreto, por exemplo, Lula demostrou ter unha idea do goberno máis transparente, máis dialogante con todas as forzas políticas e sociais.
Dicir que o actual goberno de Brasília é liberal é unha falacia.
Tenta o PT instaurar o Estado do Benestar, algo inédito en América Latina?
Non é iso.
O Brasil padeceu aquela doutrina que dicía que o mercado se autorregula só e que o Estado debe estar medio agochado.
Demostrouse que o Estado ten que intervir mais o PT non quere caer na tentación do pasado de convertelo nun enorme buque que leve o peso do desenvolvemento do país.
Hoxendía, o Estado do Benestar está en crise e nin tan sequera os europeos cren nel para o futuro.
O Lula está a crear un modelo que é tan novo que non ten nin nome.
A idea del é conseguir que o Estado sirva para dinamizar a sociedade, actúe como elemento concienciador da cidadanía en favor do ben público.
No pacto cos empresarios, o PT conseguiu inmiscuílos no desenvolvemento interno para que a oligarquía invista dentro do Brasil.
Rachou o mito de que o Brasil só pode ser produtor e non consumidor.
Hai varios millóns de persoas que son tan pobres que non poden consumir.
Se se consegue que esa faixa de poboación teña diñeiro para gastar, os beneficios sobre o mercado interno serán enormes e axudarán ao crecemento da economía.
Noutros tempos, na época trabalhista de Getúlio Vargas, por exemplo, pensouse na idea de pechar o mercado ás importacións.
Practicábase un nacionalismo produtivo e de consumo.
Iso non é o que quere o Lula.
El sabe que pouco importa quen sexa o capitalista.
A idea é convencelo de que debe investir no desenvolvemento do país no que está, colaborar para crear riqueza.
E como se consegue integrar eses excluídos?
Cunha política de asistencia social.
O gasto necesario para que os máis pobres teñan as mínimas condicións de vida só representa o 1 por cento do PIB do Brasil.
A idea é que ese diñeiro sirva de faísca para que a poboación se sinta con dereitos.
Para cobrar a axuda hai que comprometerse a escolarizar os nenos, por exemplo.
Desa maneira, pouco e pouco, a medida que se cree riqueza, a asistencia faise innecesaria.
Os pobres, os habitantes da favela, xa teñen maior nivel de vida e as medidas para garantir a súa "cidadanía" é facilitarlles opcións de vida e de crecemento persoal.
A medida de poder legalizar os terreos nos que viven _a día de hoxe sen títulos de propiedade_ é un bo xeito de tiralos da marxinalidade.
O Programa Fome Zero foi a estrela do programa do PT.
Que quedou daquilo?
Está en marcha.
Tivo moitas críticas de parte da esquerda porque consideraba que non activaba o cambio social.
O Lula dixo:
"Mentres arranxamos o problema macrosocial, seguirán morrendo de fame crianzas?".
Pretender que todos os brasileiros teñan ese mínimo, comida todos os días, é un labor necesario mais moi complicado.
O goberno pagou a novatada e custoulle moito centralizar o programa nun só ministerio.
O bo é que xa todos os brasileiros están a favor do plano.
Agora terá que avanzar día a día.
Por exemplo, no caso do leite, ademais de facilitar a nutrición de grandes capas de poboación, estase axudando á mantenza das explotacións tradicionais de gandeiros (que teñen dúas ou tres vacas) comprándolles a eles directamente.
A reforma agraria estase a facer co modelo que prevera o Movimento dos Sem Terra (MST)?
A medias.
No 2004 asentáronse 50.000 familias rurais.
Este é un proceso complexo con moitas arestas (expropiacións, creación de infraestruturas, fondos para facer produtiva a terra...).
O MST sabe que o ritmo non é o que eles esperaban pero respecta o goberno e aínda non se queixou publicamente.
Lula sabe que debe contar cos sem terra porque na América Latina, a meirande parte dos movementos deste tipo acaban facéndose violentos (o exemplo é Colombia).
O MST é un movemento organizado, democrático, aberto, onde todos os líderes están identificados e sábese a que se adican.
Fai un labor encomiábel de integración dos campesiños.
Alén das fronteiras
A marca Lula superou as fronteiras do Brasil e serviu de exemplo para outro modelo de mundo.
Como afectou a súa chegada ao poder nas relacións cos veciños?
Lula apoia decididamente o Mercosur.
Sabe que é un proceso moi difícil o de integrar países tan diferentes, rivais ás veces e aliados cando as cousas van ben, mais "descoñecidos" cando as cousas fican pretas nalgún dos países.
A idea do goberno do Brasil é camiñar cara a unha integración semellante á da UE.
O primeiro sería crear institucións supranacionais con capacidade política.
Por aí van os pasos que segue.
Tamén aposta pola relación con outras potencias emerxentes, caso da India ou da China.
Hai que pensar en que esa unión de mercados é pragmática e non ten relación con aquelas alianzas de non aliñados da década do 1960.
Lula pensa que é errado depender exclusivamente dun fato de países nas relacións comerciais.
El explicou que cómpre unha nova "xeografía comercial" que diversifique os intercambios.
Hai que pensar que se está producindo un enorme crecemento económico na China, na India e en África do Sur.
Só a China ten un mercado interno brutal que precisa investimentos e exportar produtos para o consumo.
Aí é onde cobra importancia mellorar o mercado agropecuario.
En concreto, estanse a producir intercambios, neste caso coa India, de carne e vexetais a cambio de tecnoloxía informática.
Hai quen di que a perda do poder na cidade de Porto Alegre e no seu Estado, Rio Grande do Sul, foi un duro golpe para o PT.
Todo cansa.
Incluso o PT pode perder unhas eleccións tras catro mandatos.
O curioso é que o novo alcalde, José Fogaça, gardou os sinais de identidade políticos do anterior goberno.
El garantiu que o orzamento participativo, o apoio ao Foro Social e outras medidas propias desta área terán cabida no seu mandato.
Iso significa que eran políticas útiles para a cidadanía, un patrimonio do que non queren prescindir.
Cifras e algo máis
No referendo do tratado da Unión Europea as matemáticas non admiten dúbidas.
Votou polo si o 34,66% do censo, resultado que fai sorprendente a cualificación de rotundidade e masivo apoio.
Mais tamén quen nos manifestamos a prol do non temos que tirar conclusións.
Comparando co referendo da OTAN de hai xa 19 anos, houbo unha diferenza fundamental que non se mide só en termos matemáticos: a ilusión que significaba traballar conxuntamente pola causa do non.
Influíu neste estado de ánimo que o referendo non fose vinculante pero, do mesmo xeito, que non existise un traballo unitario.
Non había moitas posibilidades de que as persoas non vinculadas a grupos políticos participasen na campaña, máis alá da súa condición de público.
Suponse que non porque os grupos e plataformas non quixesen, senón pola propia dinámica, pola dificultade de traballar en unidade, polo fracaso do consenso horizontal, pola desvinculación social...
É abraiante comparar os medios con que contou o poder, as mensaxes repetidas, as caras coñecidas, as mentiras sen escrúpulos, fronte á propaganda de papel na rúa ou á convocatoria de actos minoritarios.
Para facerlle competencia a todo un sistema é preciso un traballo coordenado, no que cadaquén puidese expresarse, percorrer barrios, vilas e aldeas.
Ese traballo fíxose no referendo do 1986 e deu froito alí onde chegamos a falar coa xente, de xeito directo.
Nunca hai que esquecer que unha porcentaxe importante da sociedade vai dicirlle si sempre ao poder, é un produto elaborado por un sistema que clasifica, demoniza á súa conveniencia a quen disente.
No noso país ficou na historia un fenómeno que xuntou o mellor da sociedade, organizada con ilusión, imaxinación e intelixencia: o movemento Nunca Máis, que si foi quen de contrarrestar a influencia do poder e do cal teremos que seguir a aprender.
O galego Vázquez promete 'educación e traballo' na súa investidura
O Uruguai súmase ao círculo de esquerdas en América do Sur
Tabaré Vázquez tomou posesión do seu cargo de presidente da República Oriental do Uruguai coa promesa de cambios significativos na orientación da política gobernamental.
A educación e o desenvolvemento social serán, nas súas palabras, os motores do seu mandato.
O Frente Amplio que agora toma o poder no Uruguai ten un labor moi difícil por diante neste novo período presidencial.
A fonda crise económica creou unha bolsa de pobreza que lle atinxe ao 35 por cento da poboación oriental e os partidos tradicionais, o Nacional e o Colorado, quedaron apartados do poder por primeira vez na historia.
Tabaré Vázquez prometeu "pragmatismo e austeridade" para encarar as dificultades.
Igual ca Lula, no Brasil ou Néstor Kirchner, na Arxentina _socios principais do Uruguai_, este médico descendente de galegos considera que a etapa do neoliberalismo acabou en América Latina e que as súas consecuencias foron moi nocivas para a poboación.
O seu ideario persoal, compartido só a medias polo seu partido, pasa por facer unha política de centro-esquerda que, en primeiro lugar, facilite o desenvolvemento dunha industria nacional potente e produtiva que cree emprego e recursos para pagar a débeda externa.
Unha vez que a caixa pública estea chea, as prioridades de investimento público pasan por mellorar a educación e impedir a marxinalidade.
O Uruguai pasou de se considerar a "Suíza do Cono Sur" a quedar depauperada após a ditadura militar dos anos 70 e 80 e as políticas de privatización tras a restauración da democracia.
A crise arxentina do último lustro afogou a súa economía e supuxo a volta das villas miseria aos arrabaldos de Montevideo.
Vázquez, que conta como ministro de Agricultura co ex guerrilleiro José Mujica, anunciou tamén a reapertura das causas contra os militares implicados en torturas e desaparicións.
Neste tema, a política que se seguirá será semellante á de Chile e a Arxentina.
O parlamento posibelmente faga unha declaración pública de recordo ás vítimas.
De Bush a Putin
Pasou por Europa o presidente George Bush e encontrouse, en Bratislava, co presidente ruso, Vladimir Putin.
Segundo relataron numerosos medios de comunicación, Bush recriminoulle a Putin a falta de interese por democratizar a vida política rusa.
É sabido que Bush, suponse que seguindo os sabios consellos de Karl Rove, presentado recentemente como o arquitecto das súas vitorias electorais e nomeado coordinador dun feixe de áreas entre as que se atopa a seguridade interna e internacional, padece unha autentica e benintencionada obsesión por este asunto da democracia, salvo en Guantánamo, claro está, do que tampouco lle fixeron ningún reproche, por certo, os líderes europeos que tanto ensalzan os dereitos humanos recollidos na Constitución que refrendamos hai escasos días.
Critícase o comportamento ruso en Chechenia, aínda así coa boca pequena, pero con Washington, cando chega a hora da verdade, todo é render unha preitesía que, mesmo, roza a humillación.
Benvida sexa a nova era do perdón.
Non é que a democracia ou os dereitos humanos brillen polo seu esplendor na Rusia de Putin, pero o desentendemento entre as dúas administracións obedecerá, cabe pensar, a outras causas, como outras causas, e non as oficiais, motivan a recente escalada contra Siria, a quen, por certo, Moscova anunciou que vai vender sistemas antiaéreos Strelets, contra o parecer de Washington, que, tamén, está en contra do levantamento do embargo de armas a Beijing, porque o que pretende é venderlle armamento en exclusiva a todo o mundo.
Probabelmente todo comezou cando Putin botou man de Iukos para impedir que esta empresa estratéxica viñese caer nas redes estadounidenses.
Ese é, a fin de contas, o aspecto da política interna que máis lle preocupa a Bush: a falta de garantías para o libérrimo exercicio do dereito de propiedade.
O distanciamento de Putin ten que ver coa expresión dunha mínima resistencia ante o vello inimigo que tenta seguir ditando a súa política interna e sobre todo exterior, en asuntos que, para Moscova, teñen transcendencia, xa sexa a actitude a manter co Irán, que non intenta producir armas atómicas, segundo Rusia; ou a venda de armas a Venezuela que, como no caso de España, non senta nada ben en Washington e todo se fai para desbaratar as súas fontes de aprovisionamento.
Despois da viravolta de Ucraína, Rusia, cada día mais acurralada, teme a desestabilización en Asia Central, coa perda absoluta do control dunha rexión vital para os seus intereses estratéxicos.
Nun artigo publicado en Global Affairs, Nikolai Zlobin, director do programa ruso do Centro para a Información da Defensa, con sede en Washington, asegura que tarde ou cedo os intereses de ambos países chocarán inevitabelmente.
A Rusia de Putin, que presenta con orgullo unha substancial mellora da situación económica do país, cunha dinámica sostida de crecemento dende hai cinco anos e anunciando xa que en dez anos dobrará o seu PIB, agarda confirmar a entrada na OMC.
E non poderá se non conta co apoio explícito de Washington.
Rusia, ben é verdade que minorada no eido internacional, está no cuarteto para a paz en Oriente Medio e forma parte das conversas, a seis bandas, sobre o problema nuclear de Corea do Norte.
Ten, como se demostrou na guerra do Iraq, outra visión do mundo e por iso mesmo, os EE UU soamente contarán con Rusia naquelas áreas que sexan de interese común, segundo afirma Peter Lavelle, analista político independente en Moscova.
E nos principais temas de calado non será doado atopalo.
E se un non concorda co hexemón, non pode ser democrático.
Esta democracia non admite déficits de adhesión.
Xulio Ríos é director do IGADI (www.igadi.org)
Unha visita a Karaikal (India)
Así se vive despois dun tsunami
A escritora María Reimóndez e o fotógrafo Paco Vilabarros veñen de visitar Asia, onde observaron de perto os efectos do maremoto, así como o papel das organizacións de axuda internacional.
No medio de tanta destrución os nenos non se esquecen de xogar.
O horizonte parece ser sempre unha liña aséptica, esa marca inalcanzable aló ao fondo da visión.
Hai máis de un mes as liñas de palmeiras e os tellados de palla terían marcado as siluetas pirogravadas contra o ceo e o mar, amigo e compañeiro, duro pero próximo.
Ao lonxe, os catamaráns pescando e na proximidade a transformación do peixe, os campos de manís.
Sen embargo, o horizonte é agora calquera cousa menos aséptico.
Hoxe desde a praia nun plano xeral vense por algunhas partes as formas bicudas das escavadoras e por outras as formas dos paus que sustentarán os centos de refuxios temporais que estes días se poñen en pé.
Na liña do horizonte nacen tamén as formas das tendas de campaña que con precariedade acollen a centos de persoas.
As redes enguedéllanse na liña da luz nun vago recordo do que foron.
As palmeiras derregadas secaron e caeron do espazo que tiñan no ceo azul.
As chalanas están agora agatuñando polas leiras e as beiras dos ríos, a quilómetros do seu hábitat mariño.
E máis preto, no primeiro plano, aparecen as siluetas das persoas, as que levan aos lombos a perda e a desesperación.
As persoas que remexen no que foron algunha vez as súas casas, as súas vidas e as súas persoas queridas na percura do consolo dos ritos funerarios e no intento de borrar o día máis duro de todos os días duros.
Este é o horizonte de Karaikal.
A mirada pérdese primeiro na paisaxe desolada e rota, nos anacos de redes e tixolo, nos templos destruídos.
Unha vista breve amosa só un recordo dos momentos en que todo foi auga, en que todo se fixo remuíño.
Pero esa paisaxe oculta un cento de detalles nos que por forza hai que reparar porque neste momento, a máis dun mes da catástrofe, hai que buscar con máis atención, non chega coa mirada que busca as imaxes tremendas.
Hai moitas cousas que non se ven pero están.
Como as máis de 500 persoas mortas no pequeno distrito indio de Karaikal.
Non fai falta velas para saber que están porque permanecen nos rostros partidos das que seguen vivas, na incerteza das nenas e nenos orfos, das persoas abandonadas ao seu destino.
Sobre o cascallo das casas vellas vense anacos de saris que envolven unha morea de pedras.
É un detalle pequeno que pode pasar desapercibido pero que mostra que recordamos aos nosos mortos, porque dentro desas tres pedras que poden parecer non ter máis significado có resto, hai unha candea que arde polas persoas que xa non están.
E nas poucas casas que fican en pé comezan a poñerse as fotos dos familiares coas marcas da morte (vermello e branco na fronte, grilandas e luces).
Nalgúns casos aínda máis duros, a única foto que se ten é a do cadáver afogado do meniño porque aínda non dera tempo a sacarlle outras nun país onde as fotos teñen a maxia dos rituais de pasaxe.
Tampouco se ven os campos de manís nin os anacos de verde onde o gando pastaba porque agora parece que a praia estendeu a súa man para cubrir con area todos os espazos.
Na terra quedan as pegadas irregulares da auga e do seu salgado cuspe en cada recuncho.
Hai polo menos dous palmos que afogan a terra de cultivo e que chegan ata o corazón das augas subterráneas.
Por iso a única auga que estes días se bebe nas zonas costeiras do distrito é a dos tanques que o concello enche con camións cisterna de maneira regular.
A mentalidade colonial das ONGs
A un mes do tsunami a xente aínda teme a chegada dunha segunda onda.
Á dereita, no traslado das pertenzas ao refuxio temporal estas libran nun par de sacos.
Abaixo, o campamento provisorio dos poboadores de Kielakasakudi.
Non son os camións cisterna do goberno os únicos que percorren o danado lombo da costa de Karaikal.
As estradas son un fervedoiro de camionetas, todoterreos, coches e algún rickshaw perdido.
Os primeiros días da catástrofe foron as persoas da cidade e das zonas non afectadas as que correron a asistir os seus veciños, sen entender moi ben o que pasaba.
Pero axiña as organizacións de todo tipo comezaron a aparecer no horizonte.
As necesidades materiais parécenlles a algunhas as máis apremiantes e insisten en seguir repartindo materiais diariamente á poboación que, sen fogar nin traballo, non sabe moi ben que facer con eles.
A maioría das organizacións internacionais aterran no campo da catástrofe sen ver máis cás liñas dun mapa xeográfico, cun total descoñecemento das necesidades, dos idiomas, do que había antes do tsunami.
Traballan nun reparto desconcertante cunha interacción inexistente coa comunidade, relegándoa así unha vez máis a ese eterno suxeito pasivo que recibe sen participar.
Porque até nos momentos máis duros, ou tal vez neses máis ca en ningúns outros, temos dereito a ser donas das nosas vidas.
Por desgracia, a mentalidade colonial prolifera nun gran número de organizacións e poucas son as que traballan de maneira crítica, en coordinación coas autoridades que son as que teñen neste caso os datos e que precisan de apoio para chegar a toda a poboación.
O exemplo do aspecto de cobertura sanitaria destaca por surrealista.
Malia aos intentos do goberno de controlar a vacinación das poboacións, as accións indiscriminadas de grandes organizacións internacionais levaron a que haxa persoas que recibiron varias veces a mesma vacina, persoas ás que os equipos médicos visitaron moitas veces e outras, como as mulleres, que pasaron desapercibidas a quen leva a présa de dicir que fixo algo.
A maioría das organizacións entran nas aldeas e consultan cos improvisados grupos _todos homes_ de representación da aldea a lista de baixas e danos.
As mulleres están ocupadas traballando recollendo cascallo, ou atendendo ás nenas e nenos, pouco afeitas a saír e expresarse.
Cómpre ilas buscar porque son moitas as cousas que teñen que dicir.
Pero isto non acontece case nunca.
As mulleres saben se se precisa unha cociña comunitaria, ou se os nenos teñen pesadelos polas noites, ou as veciñas que están embarazadas e sufriron caídas durante o maremoto.
E por enriba de todo elas, nós, tamén temos dereito a participar nas decisións.
Pero non todo o traballo é semellante, por fortuna.
En Karaikal traballa a única ONG galega que está presente nos labores de paliación do tsunami, Implicados/as no desenvolvemento (IND).
A inclinación da cooperación española en xeral e da pouca cooperación feita desde Galicia cara a latinoamérica deixa en situación de esquecemento a millóns de persoas noutros lugares do mundo como Asia ou a África subsahariana e fai que en casos como o tsunami a solidariedade da poboación galega teña que expresarse con esta contada excepción unha vez máis a través desas mesmas organizacións internacionais que toman as súas decisións moi lonxe das persoas que doan e das que reciben a axuda.
Cando a organización de Tamil Nadu People's Development Initiatives (PDI) coa que IND traballa desde hai tres anos, se achegou ao goberno de Karaikal ningunha outra organización o fixera, eludindo o paso máis básico da cooperación e da xestión das situacións de emerxencia.
A Oficina da Autoridade Rexional de Karaikal leva sen cerrar desde o 26 de decembro.
O antigo edificio de estilo francés está de reformas, debaixo das estadas está a mesa onde se reúnen representantes de distintas ONGs e unha pequena exposición cos datos dos efectos do tsunami no distrito e as intervencións coordinadas polo goberno até o de agora.
Na oficina da Autoridade Rexional os danos humanos e materiais convértense en números nas táboas e en imaxes nas fotos que falan dos labores de rescate, da recuperación e incineración de corpos, do restablecemento das comunicacións.
Pero o que aquí son números nas aldeas e campamentos son persoas con historias e necesidades.
Como a de Suresh, o neno de catro anos que permanece no campamento cos superviventes da súa familia e que viu morrer a súa irmá pequena mentres el quedaba pendurado dunha árbore polo pescozo durante horas.
Suresh a penas fala ou xoga cos outros nenos, leva no pescozo a marca do seu sufrimento para sempre.
E con el as duascentas persoas que durante un mes estiveron acollidas no campamento de Keelakasakudi, ao que proporcionou asistencia IND.
Xa cando o resto dos campamentos foran desmantelados sen que a poboación tivese onde asentarse por problemas de espazo, pola necesidade de devolver á normalidade os edificios públicos ocupados (escolas, centros cívicos), o campamento de Keelakasakudi permanecía.
Desta aldea de labregos nada quedou.
A forza da auga foi brutal na súa ira, rebotou contra o fornido edificio colindante da escola de medicina, que devolveu a onda a Keelakasakudi arrasando por completo a totalidade da aldea.
Ninguén quere volver preto do mar.
Por fortuna, non o precisan.
O goberno xa lles concedeu os terreos para edificar as casas, no entanto IND construíu un refuxio temporal onde a comunidade leva tres semanas tentando recuperar a vida.
Á fin fóra da escola despois dun mes, á fin coa posibilidade de facer vida independente cada familia, sen abandono, co apoio permanente do persoal de PDI.
Para a comunidade mariñeira o reasentamento non é tan doado porque precisan a proximidade ao mar para vivir.
Na maioría das aldeas a comunidade ten medo de durmir preto do mar, o son das ondas que antes os arrolaba converteuse agora no ruxido temido da ameaza.
En Ammankovilpattu, dous homes borrachos decidiron ir pasar a noite ao que queda da súa aldea pero axiña comezaron a "sentir os espíritos" e tiveron que correr a refuxiarse no templo co resto da comunidade, a dous quilómetros da costa.
E se en Karaikal corre algo estes días é o alcohol.
Desde que o goberno, con celeridade exemplar, distribuíu as indemnizacións aos cabezas de familia, as tendas de licor teñen o negocio feito.
Unha vez máis son as mulleres as que viven a dobre catástrofe, a do tsunami e a deses outros efectos que se basean na discriminación que a onda non borra.
Porque cómpre non esquecer o pouco natural desta catástrofe nesta e na maioría das súas vertentes.
Cómpre non esquecer que a onda tardou tres horas en chegar á costa da India, que a evacuación tería sido máis que sinxela, considerando que a xente que se salvou o fixo correndo, cómpre non esquecer que neste mundo tecnolóxico a desigualdade marca a diferencia entre a vida e a morte masiva.
E tampouco cómpre esquecer que a maioría da poboación afectada, ao contrario do que nos fan crer os medios de comunicación occidentais preocupados polos mortos brancos, non vive en zonas turísticas senón en vilas mariñeiras onde as casas son choupanas e onde atopar unha muller (só unha) alfabetizada nunha aldea resulta por veces misión imposíbel.
Por desgraza, ningunha destas cousas marchou coa onda.
E coa onda tampouco marcharon as vagas de indiferencia que xa anestesian as sociedades desenvolvidas, facendo incomprensíbel e inútil a morte de centos de miles de persoas.
A nosa imaxe autocompracente tamén se debuxa no horizonte nesas camionetas de reparto, mentres que o traballo máis fondo, ese que remexe as entrañas, que nos move o que somos e nos obriga a cambiar de vida, queda reservado só para algunhas organizacións pequenas ás que nos interesan máis a xustiza e as persoas cás grandes planas do xornal.
Co soño de facer horizontes onde non haxa lugar para máis tsunamis da desigualdade.
Parámetros que permiten definir a saúde
Como en case todas as cuestións importantes que engloban moitas ideas, existen diversas versións que imos tratar de integrar no Cadro 1:
Sistemas equilibrados:
Equilibrio químico ácido-base (PH).
Equilibrio vitamínico.
Equilibrio hormonal.
Equilibrio anabólico: dixestión, absorción.
Equilibrio catabólico: desintegración e excreción.
Capacidades motrices:
Resistencia xeral e específica.
Forza muscular.
Flexibilidade e elasticidade.
Coordinación.
Equilibrio.
Capacidades sensitivas:
Capacidade auditiva.
Capacidade visual.
Capacidade olfactiva.
Capacidade táctil.
Capacidade cenestésica.
Funcións psicolóxicas:
Ansiedade.
Depresión.
Angustia.
Estrés.
Etc.
Estes son quizais os parámetros máis importantes, aínda que non os únicos, que ademais permiten en maior ou menor medida, cuantificarse para poder realizar unha valoración e diagnóstico da saúde bastante aproximado.
Tamén é necesario valorar a columna coma un elemento clave, xa que ademais dos argumentos anteriores, debemos ter en conta a orixe nela das raíces nerviosas que estimulan tanto a parte superior como a inferior do corpo, e se existe un dano naquela pode afectarlles a outras zonas corporais.
Máis adiante estudaremos cómo protexela para mantela sa.
O médico Wha Jun Tze elaborou un cuestionario para determinar o que el chamou "cociente de saúde", que pretende facilitar a medición de forma autónoma, a todo aquel que desexe tomar o tempo necesario para respondelo.
Os parámetros principais que haberán de responderse no cuestionario son os seguintes:
Autocoidado, coñecemento da saúde, estilo de vida, ambiente, hábitos
Cas respostas obtense un resultado numérico que se traduce nunha serie de informacións respecto ao teu estado de saúde.
Así todo o mundo pode ter máis ou menos unha idea de cómo se atopa.
Aquí imos ver os hábitos posturais.
Os hábitos posturais son os costumes que temos con respecto a:
_como nos sentamos
_como permanecemos en pé
_como collemos algo do chan
_como nos levantamos da cama
_como transportamos pesos, como por exemplo bolsas
_como varremos, fregamos o chan ou pasamos o aspirador
_como facemos a cama
_como nos levantamos dun sofá ou dunha cadeira
_en que posición durmimos
_etc.
Cada unha destas situacións que todos coñecemos provocan unha determinada postura e un correspondente comportamento.
Son repetitivas e teñen lugar todos os días ou case que todos.
Se non coñecemos a forma correcta de realizar estas accións, entón é moi fácil provocar pequenas lesións que pouco a pouco se van convertendo en patoloxías como o lumbago, inflamación do nervio ciático, ou principio de artrose.
Factores clave
Non podemos ter todo controlado e seguro que moitas veces faremos algún movemento, algún xesto que non é correcto, pero se coñecemos uns cantos factores clave, poderemos previr e evitar problemas molestos e desagradábeis.
Cáles son estes factores:
_non manter a mesma postura moito tempo cando estamos sentados
_ao estar tempo de pé en actitude de espera, intercambiar acotío a posición de apoio entre unha perna e a outra.
_non durmir boca abaixo
_cando se transporten bolsas, repartir o peso entre ambos os dous brazos
_non elevar pesos por riba da testa
_colocar o ordenador de forma que a parte central da pantalla estea á altura dos ollos e de fronte, nunca de lado
_cando recollamos algo do chan separar as pernas como mínimo á anchura dos ombreiros e flexionar os xeonllos para agocharse
_procurar non escribir co corpo ladeado senón máis ben de fronte
_ao levantarse da cama ou dende o chan, non facelo de fronte senón de lado, apoiando primeiro os brazos
_se collemos un peso, tentar que as pernas sexan as que realizan máis forza e que o peso estea o máis perto posíbel do corpo
_se levamos unha mochila ás costas, tentar que vaia pegada na maior extensión e que a parte inferior daquela non chegue até o cu.
O máis pesado non debe introducirse no fondo da mochila
Se tedes en consideración estes factores será máis difícil autodanarse.
Pensade en que actividades facedes habitualmente e analizar se as realizades de forma correcta, e considerade tamén o importante que é durmir nun bon colchón que non debe afundirse demasiado nin pola contra ser moi duro.
Óscar Ibáñez, un gaiteiro aos dous lados do Atlántico
Gran promesa dentro da nova xeración de gaiteiros, Óscar Ibáñez vén de presentar en Pontevedra o seu proxecto máis persoal, Óscar Ibáñez &amp; Tribo co que pretende irmandar a música latina e a celta a través da galega e da emigración.
O pasado venres 25 de febreiro vía a luz no Teatro Principal de Pontevedra un novo proxecto musical que abre unha nova vía dentro do folk feito en Galiza achegando a nosa tradición aos sons americanos.
Nun momento no que os grupos folkis non esquecen buscar relacións con Irlanda e con Escocia e enlatalas cun verniz galego, o gaiteiro Óscar Ibáñez arríscanse no co seu novo grupo, Óscar Ibáñez &amp; Tribo, a procurar a raíz das dúas bandas do Atlántico.
Nacido en Pontevedra hai vinte e oito anos, Óscar Ibáñez sempre foi unha gran esperanza dentro da nova xeración de gaiteiros, mais tardou algún tempo en presentar o seu proxecto máis persoal.
"Vivimos nun momento de incerteza que fai moi difícil emprender iniciativas diferentes".
A crise do disco, a piratería e o desfase entre a bonanza das gaitas hai unha década e o baixón que atravesa o folk na actualidade non ofrecían grandes expectativas de futuro.
"A todos nos gustaría vivir da música pero a realidade é outra.
No boom subíronse ao carro moitos grupos e lanzáronse moitos produtos que non se chegaron a estabilizar no mercado.
Non se acadaron os resultados esperados e agora as discográficas non invisten nas novas propostas e pídennos aos grupos que afrontemos todos os gastos para que eles só teñan que ocuparse da distribución".
Máis preocupado pola súa formación académica e polo seu enriquecemento musical, durante anos o gaiteiro pontevedrés impartiu clases como mestre de gaita, primeiro en diferentes concellos e asociacións culturais do país e a partir de 1997, no exterior a través da colaboración que mantivo co Consellería de Emigración da Xunta de Galicia.
Santiago de Chile, Lima, Caracas, Curituba, a Valencia venezuelana, México, Zürich, Xenebra, Nova York, Londres ou Buenos Aires deixan nel unha pegada da que é debedora en gran medida a música do seu novo proxecto.
Óscar Ibáñez preferiu madurar o proxecto e lanzalo agora "aínda que esta sexa unha época mala".
E parte cun pasaporte de luxo, ter sido o único gaiteiro que en público tocou a gaita de Perfecto Feixoo en moito tempo.
Aconteceu no Teatro Principal o pasado ano, coa presentación do disco Aires da Terra, dentro das actividades conmemorativas do centenario do disco galego.
Para o gaiteiro a experiencia foi "incríbel" se cadra por ese halo "sagrado" que envolve todo aquilo tocado pola man dunha das figuras centrais da gaita en Galiza.
América como destino
Seducido por América e pola fervenza musical orixinada pola emigración galega e polo seu retorno e coa idea de rachar en certa medida o tópico que asocia o folk co mundo celta, o gaiteiro comeza a poñerse en contacto con músicos destacados do ámbito galego, con traxectorias consolidadas e moi coñecedores da linguaxe do folk para darlle forma ao proxecto.
O repertorio do novo grupo semella unha radiografía na que se poden ver cada un dos puntos do mundo no que Óscar Ibáñez asentou a súa gaita.
"O noso repertorio abarca sonoridades europeas, vinculacións do mundo celta, froito da miña participación no Festival de Lorient, pero sobre todo están presentes sons de América, tangos, habaneras.
É unha sorte de barullo musical pero representa o que foi a miña traxectoria"
Pero Óscar Ibáñez &amp; Tribo é unha iniciativa que vai máis alá deste gaiteiro.
Acordeón, guitarras, baixo e percusión complementan un proxecto que non pretende unha formación de moitos músicos e que procura unha sonoridade diferente, máis limpa e cun certo carácter minimalista.
Deste xeito, Lucía Martínez, percusionista noutro tempo de Mercedes Peón e de Romaní, X. Luís Lorenzo discípulo de Xurxo Romero e Paco Charlín, o acordeonista Fernando Fraga, que formou parte do grupo de Carlos Núñez, e Carlos Calviño son a outra cara de Óscar Ibáñez o rostro marcado da tribo.
Definen o seu traballo como música de raíz atlántica, feito que lles permite ampliar os seus horizontes nunha fusión cultural sen límites.
E o seu propósito non é outro que o de fusionar a música latina e a celta a través da galega, unha viaxe sonora chea de orixinalidade e creatividade.
"Hai dúas partes que até agora se entendían moi diferentes, por un lado do Atlántico Europa e polo outro o mundo americano, sempre separados, mais existe moita vinculación e o que se levou de Europa nas colonizacións está moi presente nas músicas tradicionais destes pobos.
Penso que chamarlle música de raíz atlántica e xuntar estas dúas beiras é moi interesante".
Gaitas do XXI
A moitos pode chocarlles que uns músicos nacidos e crecidos nun terreo estritamente tradicionalista aposten pola mestura de sons que van máis lonxe do que a ortodoxia permite.
"Somos gaiteiros do século XXI, non podemos vivir cunha ollada retrospectiva, senón que debemos utilizar esta mirada para desenvolvernos neste tempo como músicos actuais".
Nun momento no que a industria do disco lle vira as costas á música que non é comercial, sacar un disco para o grupo é un proxecto "que nos fai ilusión pero que aínda está lonxe".
"O que queremos agora é facer un bo traballo.
Esperamos que nalgún momento saia unha proposta digna.
Agora ninguén se fai rico cun disco, pero un traballo discográfico sérveche de escusa para dar concertos e que te coñezan".
Para Óscar Ibáñez o camiño que debe seguir a gaita neste novo século ten unha parada primordial nas portas das institucións públicas.
"A administración debe apostar e investir máis no proceso de educación e de formación dos novos músicos e non tanto nos concertos subvencionados, que en ocasións puntuais está ben, pero como tendencia orixinan o problema de que acostuman ao público a ir de balde e a infravalorar o labor do músico".
Observen a José Mª Aznar.
Aínda é novo.
Vaise conformar cunha vida de conferenciante?
Nin ten netos grandes para que o escoiten.
Agarden e van ver.
Aznar fará algo.
Agora non.
Agora nin el mesmo o sabe.
Mais si pronto.
Xa comezou a dicir que o partido non aprecia o seu labor histórico, xa bateu con Fraga (con Raxoi rifara antes).
Chema non se rinde.
Fundará un partido, igual que Suárez.
(Felipe non, porque non marchou el, botárono).
Hai xente que pasa a vida anunciando que se retira, pero cando lle toca, cóstalle.
A política é coma o tabaco.
Morrer de mar
Durante un curso enteiro desterrei a palabra mar da miña aula, no colexio de Xove.
Foi en 1984 ou en 1985, agora non o lembro con exactitude.
Pouco tempo antes, un cargueiro francés partira en dous, perto das Cíes, un pesqueiro de Morás e foran moitos os mariñeiros de alí mortos no sinistro.
Mais o mar entraba a cadora na clase, estaba en todo e era todo, como a negra sombra rosaliana, nas pupilas abraiadas de varios dos meus alumnos.
Desde aquela, o rostro de todos os naufraxios ten os ollos daqueles rapaces e rapazas aos que furtei, quizais equivocada, cada lectura de relatos ou poemas que falasen do mar.
Talvez hoxe non tivese feito así.
A dor, cando non se nomea, encístase nos recunchos máis escondidos da alma e xa nunca se pode desbotar.
Hoxe, se cadra, habiamos ler na aula textos tan fermosos como un de Ántón Cortizas que conta como o Urco arrastra os mariñeiros:
"...sentes como os ollos se che van convertendo en mar aos poucos.
E logo ...e logo...unha onda xigantesca envólvete, e o corazón retúmbache como se as ondas estivesen a bater nunha furna.
Logo míraste no espello do mar e veste convertido en mascato.
E sentes que te alongas voando cara ao horizonte".
Son, desde o ano 2000, oitenta e nove os mortos en naufraxios de pesqueiros do estado Español, arredor de cincuenta en barcos galegos.
Temos, xa que logo, unha triste e alta cota que, por desgraza, non pesa á hora de negociar en Bruxelas.
Mais ten que pesar na nosa conciencia de pobo.
Sabermos que os mariñeiros son auténticos heroes porque se enfrontan cada día ao máis bravo dos touros.
Non teñen a consideración social dos toureiros.
Estes cobran cifras millonarias por maltratar un animal, aqueles reciben un pagamento oneroso por procurar un pan que se chama peixe.
Habería que escribir os seus nomes nas rochas.
Habería que os recitar en voz alta para que ecoasen en todos os rumbos da rosa dos ventos.
Habería que mudar ese berro de <distinto tipo="outra_lingua">"torero"</distinto> que se lles dedica aos valentes polo de "mariñeiro".
As Coexistencias pacíficas de Antón Cabaleiro
Gañador da primeira edición das Bolsas Fundación Laxeiro-Afinsa á creación artística, o artista Antón Cabaleiro expón na Fundación Laxeiro de Vigo o seu proxecto Coexistencias pacíficas no que se vale do soporte fotográfico, debuxos dixitalizados e a proxección dun vídeo para falar da relación entre o individuo e o mundo da información.
Con vinte e sete anos Cabaleiro é un claro exemplo da situación que viven os novos artistas galegos.
Antón Cabaleiro, á esquerda, e dúas imaxes da súa obra Tácticas salchichán.
Por que titula a mostra Coexistencias pacíficas?
É un termo recollido da Guerra Fría, de cando os EE UU e os rusos chegan ao empate atómico, sen poder avanzar.
Esa sensación de non poder mover peza é a esencia do meu traballo, aplicada á sociedade contemporánea.
O fío condutor de todo o proxecto é esa represión, esa paz forzosa referida ás persoas.
Que se vai atopar a xente que se achegue a mostra?
A exposición consta de fotomontaxes, debuxos dixitais e un vídeo.
As fotomontaxes titúlanse Tácticas de salchichón, que tamén tomei da linguaxe da Guerra Fría e que fai referencia a estratexia dos rusos para acadar con pequenas rebandas de poder, pequenas partes de territorio para facerse co control global.
Nestas imaxes presento personaxes de diferentes profesións.
O que quero transmitir é como a especialización no traballo na época contemporánea pode verse como unha táctica de salchichón, que toma pequenas partes das nosas vidas establecendo un control xeral.
Co título Polaris, os mísiles que estaban sempre dispostos a ser lanzados, presento unha serie de debuxos dixitalizados, con personaxes acoutados por unhas liñas e números.
Son un reflexo de cómo toda unha serie de cotas interiorizadas na nosa sociedade estannos a limitar.
O que me interesa transmitir é a influencia dos medios de comunicación nas nosa vidas, no noso xeito de interactuar co entorno.
A medida que avanza a tecnoloxía, especialmente o audiovisual, vaise transformando a realidade.
Neste contexto semella que somos máis manipulábeis a través da comunicación.
Tendemos a confundir a realidade coa imaxe da realidade.
Imos convivindo con esa información e perdemos contacto coa realidade, vivimos a realidade a través da información.
Fai unha crítica feroz aos medios de comunicación.
Non quero parecer apocalíptico pero é unha cousa que percibo.
Agora estou vivindo en Madrid, e alí vese mellor todo este acoso mediático e a relación de poder que se establece entre as persoas e os medios.
Ao seu ver como sería esta relación?
Unha relación de confusión.
Coido que estamos acostumados a ler toda a información como se se tratase dun texto literario.
Pero existen medios como a televisión que engloba este aspecto e moitos outros e nós pretendemos descifrala coma se fose un libro.
É a arte unha boa canle para a crítica?
Boa como calquera outra.
A arte non responde a uns fins que non sexan outros que os do propio artista e isto é un seguro.
Esa sinceridade non a está presente noutros medios.
Mestura fotografía, vídeo e debuxos dixitalizados, por que opta por esta vía?
Como todo tende ao dixital e vivimos nun barullo de tecnoloxía coido que esta é un bo xeito para falar do tecnolóxico.
Pero hai que ter coidado porque moitos artistas acaban engulidos polas propias tecnoloxías e ao final as obras son máquinas complexísimas.
Eu sigo a Picasso cando dicía que a arte é unha mentira para contar a verdade.
Tomo a mentira do dixital para achegarme á realidade.
Como valora a nova creación en Galiza?
Falta dinámica e achegamento dos novos artistas aos centros de exposición.
Existe unha carencia de diálogo entre diferentes sectores, entre os políticos, os xestores, os artistas.
Neste sentido, estamos un pouco parados.
Como pode vivir un artista á marxe das galerías e das institucións?
É difícil.
Eu sobrevivo a base de bolsas e dalgunha venta.
Así pouco a pouco vou desenvolvendo proxectos, pero está claro que o comercio está aí e hai que comer de algo.
Empezou Belas Artes en Pontevedra, que pensa que supuxo a creación desta facultade?
É necesario que existan diferentes núcleos e o de Pontevedra é un máis.
Para min Pontevedra foi unha experiencia moi enriquecedora, porque ao ser un lugar pequeno posibilita o diálogo.
Iamos dunha casa a outra dos compañeiros, comentando o que estabamos a facer, experimentando.
Isto na Complutense non sucede.
Primeiro estivo en Alemaña e agora en Madrid.
É necesario saír de Galiza para facerse un oco na arte?
Para acadar un oco non ten por que ser necesario, só tes que estar nos circuítos, pero para formación si.
Que papel deben xogar as institucións no referido á arte?
Fomentar o diálogo a nivel nacional e internacional e confiar nos novos artistas con proxectos interesantes, dándolle pé para realizar novos traballos, que non todo se acaba no cubismo.
E o sector privado, coida que se arrisca moito creando premios e bolsas?
Supoño que existe certa compensación.
A xente que se beneficia delas é porque está sempre traballando e ten unha traxectoria destacada.
Asumen un risco pero é pequeno.
Preséntase máis como un investimento, é como unha sorte de compra que se revaloriza.
Alex Sampayo
'O que se fai aquí é roubar soños'
Á súa curtametraxe A boa caligrafía vénselle de sumar un novo galardón no currículo, o Primeiro Premio Sección Cine de Guijuelo, un dos festivais do Estado con maior número de producións a concurso.
Ademais este é o principio dun mes moi activo.
Empezamos con bo pé.
Estivemos en dous festivais, este e o de Noia e recibimos dous premios.
Foi un traballo feito con moito cariño e moito esforzo, así que esperas que guste.
A finais de abril estará na mostra de cine galego de Berlín e en marzo competirá na sección oficial do Festival Internacional de Cine de Montevideo.
Cal é a trama?
O filme arranca cando Rosa descubre unha carta de amor dirixida ao seu home, pero ela non sabe ler nin escribir.
A partir de aí e desátase toda unha serie de intrigas e de celos.
Morris, X. Manuel Olveira "Pico", Rosa Álvarez... un reparto de luxo.
Eran os actores que quería, por iso para min é de luxo.
Ademais son todos galegos, e a vista está, como se recoñeceu nos Goya, que son moi bos profesionais.
Era tempo de que se decatasen.
É complicado para un director de curtas acceder a actores consagrados?
Habitualmente están dispostos a participar de xeito desinteresado en proxectos que lle gusten e sexan serios.
En todo o Estado trabállase con actores recoñecidos.
Este é un mundo moi de favor.
Os actores saben que non existe unha canle de difusión.
Ademais para eles é unha vía de escape.
Como ve a produción audiovisual galega no terreo das curtas?
Paréceme pésima e a culpa téñena as escolas audiovisuais.
Estamos na Idade de Pedra.
O que se fai aquí é roubar soños.
A xente ten moitas ganas pero os profesores non lles aprenden nin a facer un guión, nin a nivel técnico, nin de fotografía, nin nada.
Só tes que saír fóra para velo e non é porque sexamos máis parvos.
Estáfanos.
Play-Doc, Tui documentando
Con dezaoito películas de todo o mundo, un xurado de luxo, a presenza de directores destacados, actividades paralelas, un marcado acento galego e o apoio de Cinemanía nace en Tui o primeiro festival adicado ao xénero documental de Galiza, o Play-Doc.
Arriba, fotograma de Xustiza, de María Ramos.
Á esquerda, Tierra caliente, de Francisco Vargas.
Ao rebufo da espectacularidade da gala dos Oscar, con Hollywood de longo, alfombra vermella e as cámaras de todo o mundo pendentes das estatuíñas, arranca o primeiro festival de documentais galego.
Tui é a cidade que acollerá dende o vindeiro 10 ao 13 de marzo a primeira edición do Play-Doc "sen o glamour do cine nin a sobriedade dos que escriben para eles mesmos", un festival pioneiro adicado exclusivamente a proxección de documentais de todo o mundo, que se quere converter en "referente obrigado no panorama audiovisual dentro e fóra do Estado".
O Play-doc nace como o único festival que se celebra en Galiza adicado exclusivamente ao xénero documental e vén a sumarse ao reducido número de eventos similares que se desenvolven por todo o Estado.
Con todo, esta nova cita conta co apoio do canal temático Documanía, que parellamente aos premios concedidos pola organización do festival entregará o galardón Especial Documanía ademais de contar cunha sección específica na que se proxectarán os traballos premiados nas edicións anteriores de Doc'amateur.
Co propósito de "establecer un punto de encontro e unha plataforma de exhibición para realizadores así como un espazo de achegamento no que os espectadores podan gozar dun xénero emerxente que atravesa un momento de especial creatividade" comeza o festival no teatro municipal de Tui o xoves 10 coa proxección da curta cubana Kung Fu 2003.
A película, na que o director Tampico descubre ao espectador algúns dos aspectos menos correctos do mundo dos políticos, dará paso a longametraxe mexicana Terra Quente, de Francisco Vargas, que narra a historia de Don Ángel, un vello que loita por preservar a música da Terra Quente.
Estes son os dous primeiros dunha lista de case unha vintena de películas, cos que a dirección quere "amosar o documental como modalidade cinematográfica, como medio de expresión alternativa á ficción".
En total serán dezaoito os filmes que se proxecten nos catro días, unha serie seleccionada entre máis de 137 fitas procedentes de máis de cincuenta países de todo o mundo.
Na sección oficial, destacan entre as longametraxes a película lituana Achégase a hora, de Juris Poskus, que aborda con gran sentido do humor a historia da xente que trata de facer compatíbel o seu fanatismo relixioso cos desexos e necesidades diarias, a película de María Ramos, Xustiza, que fai un seguimento da rutina de varios presos para amosar o sistema legal e penitenciario de Río e o traballo de Ignacio Agote Larrañaga, Voz ao vento, na que se mostran as radios independentes das favelas que dan voz aos excluídos, reúnen familias, transmiten música alternativa e conectan os seus residentes co mundo exterior.
Dentro das curtas, ademais de Café con leite, do irreverente Nicolás Guillén Landrián, poderá verse Untertage na que Jiska Rickels propón unha viaxe até as profundidades da terra, nas que desaparecen as cores, os sons distorsiónanse e as vidas dos mineiros póñense diariamente en perigo.
Xurado de luxo e presenza de directores
Para esta primeira edición, a organización do festival quixo contar coa experiencia de destacados directores, actores e críticos do audiovisual galego, como son Margarita Ledo, Miguel Anxo Fernández, Luís Tosar, Xurxo Coira e Daniel Domínguez.
Ademais, o encontro contará coa presenza do director Arturo Cisneros, conocido como o Michael Moore español, que presentará o documental Bagdad Rap, así como Kevin Fitzgeral que se presentará en Tui para presentar Freestyle: O arte da rima e que será un dos protagonistas das actividades paralelas, e do director Juris Poskus.
O programa completase con toda unha serie de concertos a cargo de Mr. Cora, Dj Limbo, Víctor Flores, entre outros músicos.
A morte de Cuíña
Representación da morte na igrexa de Santa María de Cuíña (Oza dos Ríos).
Na humilde igrexa parroquial de Santa María de Cuíña atopáronse en 1971 unhas pinturas murais verdadeiramente extraordinarias.
O achado fortuíto, como en moitos destes casos, debeuse á retirada dun retablo.
Interveu Patrimonio e foise retirando o encalado da igrexa ao tempo que saían á luz novas pinturas.
A Fundación March encargouse da súa restauración e fixación, hoxe atópase a maioría delas nun estado de abondo aceptábel.
Este Cuíña atópase nas Mariñas betanceiras, no concello de Oza dos Ríos.
É parroquia veciña do outrora importante mosteiro de Cis fundado no século X.
A igrexa, cunha interesante ábside románica, xace medio soterrada polo cemiterio en pisos que a abafa como ocorre con moitas.
No seu momento o achado foi un grande acontecemento.
Unha das pinturas co tema da Natividade mesmo foi protagonista dun selo dos correos españois no Nadal de 1980.
Esta pintura natalicia e outra que reproduciu a Gran Enciclopedia Gallega co tema da Verónica, impresionante e reproducida a toda páxina, eran as únicas que coñeciamos mentres non as puidemos ollar e admirar ao natural na propia igrexa.
Para daquela a nosa sorpresa e admiración foi maiúscula diante da riqueza e variedade que nos ofrecen.
Ocorre que a visita a esta igrexa non é nada doada.
O crego, como é adoito, leva seis ou sete parroquias e nesta non fai misa dominical nin, por suposto, diaria e soamente abre en caso de funeral ou enterro.
A casa veciña semella deshabitada e as outras fican a desmán da igrexa como para poñerse a preguntar se alguén ten a chave.
Tampouco ollamos veciños.
A primeira visita foi, pois, frustrada.
Pilar lembrou que unha compañeira dela, Toñita, é desta parroquia e preguntoulle como poderiamos ver as pinturas.
E, que casualidade!
Resulta que a súa familia era a que gardaba a chave.
Sen demora, acompañounos a ensinalas sen ocultar o razoábel orgullo de veciña e, dalgún xeito, co-propietaria dunha marabilla tal.
Cando agardabamos ver un par de pinturas xa visualizadas en reprodución (as que citei enriba) ficamos verdadeiramente pampos e coa boca aberta.
Todo un conxunto de pinturas cubría a ábsida, o arco triunfal, mesmo os muros laterais: a Visitación, a Natividade, a Adoración, o xuízo de Xesús, varios apóstolos (Santiago, Pedro) Santa Caterina, San Paulo, o Xuízo final co Cristo Xuíz presidindo a bóveda de canón da ábsida.
E o Sol e a Lúa polas alturas do arco con instrumentos da Paixón.
Tamén as figuras orantes de Vasco da Marante (Marante ou Amarante é un lugar da freguesía) e a súa familia coa cartela en letras góticas a dar conta da súa ofrenda e fundación.
Pero a imaxe que máis nos impactou é a representación da Morte coa súa caixa baixo o brazo e o pico e a pá na outra man.
Unha morte triunfante, activa e ameazante a ollar cara aos fregueses que seguen as cerimonias litúrxicas supoñemos que algo desacougados con tal presenza ou xa definitivamente afeitos.
Os estudosos observan dúas etapas nestas pinturas e a man de dous mestres, datadas en dúas cartelas: a primeira (a das figuras orantes) de 1503 e outra de 1544.
Na máis renacentista, as figuras acomódanse en formas arquitectónicas mentres nas da primeira campan en liberdade.
No Anuario Brigantino último (nº 26, 2003) a historiadora da arte Alicia P. Suárez-Ferrín fai unha comparativa entre as cinco pinturas co tema da Morte que se coñecen na Galiza: Abades, en Silleda, Moraime, en Muxía, Mosteiro, en Guntín, Arante, en Ribadeo e, claro está, Cuíña, en Oza.
Curiosamente, en todas as outras a morte vai armada co seu arco e apuntando cunha frecha ben disposta a facer diana.
Só en Cuíña a Morte vai aparellada coas ferramentas propias do asunto.
En todos os cinco casos citados pola profesora Suárez-Ferrín no seu documentado e erudito estudo a imaxe da Morte sitúase no lado esquerdo da nave, orientado ao norte, punto identificado coa morte, o diabólico e o negativo, en oposición ao sur que se identifica coa vida.
Do mesmo xeito que a entrada do templo, situada ao oeste, significaba o paso das tebras á luz; personificada esta na ábsida, orientada ao leste.
Lamentabelmente, unhas pinturas tan importantes como estas de Cuíña dificilmente poden ser visitadas polas persoas amantes do noso patrimonio, coa igrexa case permanentemente pechada.
Unha situación que vai sendo normal no noso rural.
De pouco vale que xoias artísticas como estas figuren en guías se non hai posibilidade de coñecelas in situ polo viaxeiro que anceie facelo.
Algunha solución terían que buscar entre a Igrexa e os xestores do noso patrimonio tan mal xestionado.
<inicio_poema></inicio_poema>Que quer que lle quer<fin_poema></fin_poema>
Era o cantar da miña nai que eu máis gozaba de ouvir: forza, graza, alegría e raiba para bailar.
O cantar non programa, o cantar reclama.
Os pobos máis oprimidos do mundo tampouco programan, roxen;
reclaman ollos que miren e corazóns que sintan.
Alain Touraine, 1925, sociólogo ben coñecido en Francia e Latinoamérica, ten analizado con lucidez os cambios mundiais e o estado actual do magma social.
En Un noveau Paradigme observa a nova fase do capitalismo que domina o mundo.
Non se trata tanto dunha dominación económica, que tamén existe, trátase mais ben dunha conxuntura de globalización na recuperacion das culturas propias de cada país.
O "Zapatismo" é unha das máis palmarias revolucións reivindicativas da cultura.
Iguais e diferentes, podemos vivir xuntos?
Podemos, afirma Touraine.
Como?
Se somos capaces de darmos unha educación para a información.
A verdadeira mundialización está na información.
Se o século XIX foi o da reivindicación dos dereitos económicos e sociais, este século é o da reivindicación cultural.
Globalización en mans do comercio e do capital financieiro, a que se dá é froito da información, que está secuestrada para ganancia das elites financeiras.
O camiño da superación desta situación de mortal agonía de pobos é unha educación desde as culturas propias, co uso técnico, co senso crítico.
Unha escola inxenua, memorista e cosmopolita consegue manequíns ás ordes dos poderes ocultos.
Poderes que non son nada, só son sanguesugas dos incautos.
A escola rutineira, subordinada ao patrón, esa escola que aínda segue entre nós, leva á subordinación;
fai bonecos sen memoria histórica, sen puntos de referencia;
fai persoas inermes que se renden aos "dráculas".
Touraine reivindica un novo modelo de educación como arma válida para un mundo de iguais e diferentes.
O mar e os seus museos en Galiza
Nesta terra de crepúsculo celta, dos periplos de Breogán, de míticos barcos de pedra, onde en Tui se veneran as reliquias de San Telmo, de Paio Gómez Charino, da tamén almirante muller Isabel Barreto e navegantes por todos os mares, vaise gañando tempo perdido, décadas de atraso en aspectos turísticos, que tanto nos separan de Europa.
As brétemas vanse esvaendo.
E velaí que, por fin, e para a historia da nosa museoloxía, créanse, instálanse, dótanse e ábrense museos marítimos.
Acódese ao que aínda queda dun longo expolio, pese tamén aos enganosos e sedutores feitizos da virtualidade e da compra por catálogo.
Insensibilidade, desconfianza, descoñecemento da inmensidade e provincialismo papanatista axudan a deter o ritmo da normalización cultural.
Nesa andaina da madureza sociocultural Vigo, no ano 2000 abriu as portas do Museo do Mar, e igualmente o fai Bueu coas coleccións que a sensibilidade da familia catalá Massó soubo gardar para un futuro que é xa presente e seguirá sendo mañá, e que a Xunta adquiriu.
Velaí pois Alcabre, un sedutor e verde promontorio que mira o Mar de Vigo, castro romanizado que se recupera como espazo expositivo e de lecer.
Alí está a Punta do Muiño e o faro, conxunción de terra e mar que soubo de periplos da antigüidade e que no medievo cantaron poetas como Mendiño e Martín Codax, paraíso de piratas, refuxio de galeóns arribados de El Dorado, mar sempre por descubrir, recurso de riqueza que obsesionou os curiosos impertinentes da Ilustración, mar de pescadores que estrebillaron técnicas e artiluxios no tear da cultura...
Alcabre que mira as enigmáticas Cies, as ansiadas Cassiterides, abre a un porto de despedidas e chegadas de quen buscaba fortuna coa pesca ou nas aventuras e desventuras do "alén mar".
Mar das conserveiras, dos armadores, que nos fixo cantar e contar aquilo de para mariñeiros nós.
A idea viguesa tomou corpo no 1992, cando os arquitectos César Portela e o finado Aldo Rossi presentan o proxecto do Museo do Mar e ábrenlle paso ao ansiado futuro.
Como debe ser, dende o seu inicio, deséñase a súa xestión, á que tanto se lle teme polos riscos e os descoñecementos de experiencias similares europeas, e á que neste caso non é alleo o Consorcio da Zona Franca, a Consellaría de Cultura ou o Concello de Vigo.
Súmanse esforzos e asínase convenios, o Consorcio asume a responsabilidade final.
Museo, "institución permanente, sen espírito de lucro, que acopia, conserva, documenta, estuda, ensina de xeito didáctico...." que abre no verán do 2002.
Continente tratado con saber arquitectónico que concilia tradición e vangarda, pero con algúns erros para a función conservadora e expositiva de contidos, que foron apartados do contexto orixinal e cómpre ambientar.
Alcabre, contorno castrexo, complemento de grande interese arqueolóxico para expresar a fondura das raiceiras da cultura do mar, zona verde necesaria para o lecer nun entorno museístico que inclúe a rehabilitación dos cinco pavillóns dese estilo mariñeiro que deixamos perder (sen estudo nin documentación) en tantas vilas galegas.
Inclúese no complexo o vello matadoiro, lección de arqueoloxía industrial, complementados con novos espazos que suman un acuario, en relación coa historia da economía pesqueira da bisbarra, un imprescindíbel peirao como punto de partida para outras iniciativas que prolongarán a actividade experimental náutica do museo á ría... e o sempre simbólico, poético monumento que é un faro activo.
A pedra, tan representativa no contorno dos montes de Vigo _e que como pioneiro potenciou o arquitecto porriñés Antonio Palacios_ marca o conxunto.
A Batalla de Rande e o capítulo que o escritor bretón Xulio Verne, protagonizado polo capitán Nemo, dedica á Ría de Vigo en Vinte mil leguas de viaxe submarina foi a primeira exposición temporal e que abre a un máis amplo legado sobre a historia do mar e dos mareantes en Galiza.
E aquí lembramos a Xosé Filgueira Valverde, quen soubo crear e ampliar o tan necesario Arquivo de Mareantes dese museo de museos que sempre é o Museo de Pontevedra.
A biblioteca-museo da Casa do Real Consulado do Mar da Coruña é un referente nestas cuestións.
O acopio é tarefa de cada día, os fondos en reserva marcan a riqueza expositiva do futuro.
Entendemos que despois das experiencias de Álvaro de Siza co Centro Galego de Arte Contemporanea de Santiago, de Isozaki co centro temático interactivo da Domus, de Gallego Jorreto co Museo de Belas Artes, ámbolos na Coruña, vanse dando pasos máis maduros no traballo da madurez nunha nacente ciencia interdisciplinar que é a museoloxía.
Sen deixar de mirar adiante _nin apamparse nas imprecisións da Cidade da Cultura de Peter Eisenman_ convén tamén mirar atrás, aos contidos, ao que deixamos perder: artefactos, técnicas, exvotos, documentación e tamén un patrimonio ideolóxico, intanxíbel de acenos e palabras, devocións, contos, cancións, música que son a base de calquera museo que quere ambientar integralmente o que mostra.
A vella e exemplar iniciativa impulsada pola Deputación de Lugo no Museo do Mar de San Cibrao é sempre un referente, especialmente na colaboración e participación das xentes do mar.
Mendiño, Gómez Charino, Pablo Neruda, Manuel Antonio, Valentín Paz Andrade, Bernardino Graña, os poetas do mar ,"... ese camiño", terán parte en calquera museo do mar.
A iniciativa mariña viguesa pode espallarse, nesta terra de labregos e mariñeiros, a canto significa o agro, onde sempre é imprescindíbel o exemplo de Olimpio Liste e, como non, tamén a filosofía, o bo facer e constancia do Museo do Pobo Galego.
Existen esas outras vilas da beiramar, tan cheas de historia, de lendas: "a da Vela", Barbanza, Pindo, "da Morte", Teixido, "Bares", Mariñas...
Namentres lamentamos que nos silencios, entre as burocracias, se perda o exemplo ecoloxista integral de Man, aquel alemán instalado acarón do incesante océano, mar de Camelle, que gastou a súa vida até que as ondas se mancharon de chapapote.
Tres películas galegas
Santa Liberdade, de Margarita Ledo; Pucho Boedo: un crooner na fin do mundo, de Xurxo Souto; e TrawnCo. Reunidos xunto á auga, de Mario Tondato.
Esta primeira edición debuta cunha ampla representación galega, como indica Anxo Sánchez, un dos codirectores do evento, "non porque quixeramos facer unha sección especial para os nosos filmes senón porque hai moi boa calidade en Galiza".
Tres son as películas galegas que se proxectan nos diferentes apartados do festival.
Unha delas é Santa Liberdade, de Margarita Ledo Andión, no que se recorda o acontecemento producido en 1961 cando o transatlántico Santa María foi ocupado polo DRIL co fin de chamar a atención internacional sobre as ditaduras de Franco e Salazar.
Tamén galego, poderase ver dentro do ciclo de música o traballo realizado por Xurxo Souto sobre unha das figuras máis destacada da música galega, Pucho Boedo.
Co título Pucho Boedo: un crooner na fin do mundo, o director recorda a vida e a obra do cantante coruñés, que cruzou o Atlántico con Os Satélites e chegou a París nos sesenta cos Tamara.
O terceiro filme, que optará ao premio Atlántico é TrawnCo. Reunidos xunto á auga, de Mario Tondato, no que se amosa a vida e o traballo dun grupo de rapaces na zona da China Morta, na Patagonia.
A leonesa, O prezo da Dote, de Chus Domínguez, tamén será proxectada en Tui.
Preseleccionada para os Oscar 2005 a fita amosa o traballo do mar galego e as súas tradicións e conta coa voz de Uxía Senlle na banda sonora.
Contraste
Mariñeiro en terra, ancorado pola tetraplexia a unha cama fronte a unha ventá, desde a que podía verse o mar aberto _metáfora viva da liberdade inaccesíbel_, Ramón Sampedro deixou o recordo dun home vitalista que se negaba a converter a vida nunha pasiva contemplación da impotencia, nunha dependencia absoluta e humillante, nunha carga obrigada que os seus aceptaban con cariño e resignación pero que el veía como unha cadea perpetua arbitraria e sen sentido.
Fronte aos argumentos legais e sociais _tan remisos a que as persoas dispoñan da súa vida, nin siquera cando non lles afecta a outros_, Sampedro defendía a liberdade individual.
Nin moito menos pretendía servir de exemplo:
só pretendía que se respectase a súa decisión persoal (e que se permitise a axuda que necesitaba para superar as dificultades que a súa parálise case total significaban para levar a cabo o suicidio).
Quizáis este premio estadounidense, de resoancias internacionais, que lle veñen de conceder á película que recolle os últimos anos da súa vida varada pola desgraza, sirva para comezar a sacudir cerradas mentalidades, máis estendidas e arraigadas do que sería de desexar, porque a ideoloxía do poder controlador nos leva moitos séculos de vantaxe.
A sinceridade vital de aquel Ramón Sampedro, disposto, porén, a sumerxirse na nada para ser coherente co seu concepto da dignidade, contrasta co espectáculo dun poder eclesial empeñado en exhibir a degradación física dun home, precisamente o seu máximo xerarca, que semella ter renunciado ao dereito a sufrir na intimidade.
Crentes noutra vida mellor, parece que non teñen reparo en mostrar até que punto debe apurarse o cáliz da amargura terreal para castigar o corpo, indigno de entrar no paraíso.
Entre a pedagoxía torturadora e a sospeita de que non sexa máis ca prolongación interesada dunha situación agónica, para ter tempo de asegurar determinados lazos de poder, este comportamento dista moito de ser respectuoso coa vida que alardean defender e moi pouco compasivo coa dor dun home vello e enfermo, ao que non deixan descansar en paz, á espera dunha morte digna.
Entre a sensibilidade do Mar adentro de Alejandro Amenábar e a morbosidade da Paixón de Mel Gibson, teño moi claro cal quero que sexa a película da miña vida.
Pago por visión
Mentres o progre refractario á televisión se deita pra madrugar e ler ben en tempo a cartilla (El País); encanto o somnolento fascista encama canda as galiñas pra erguerse cedo e estudar o catecismo (La Voz, El Correo), teño por norma trasnoitar en compaña de filmes canadianos (O declinio do imperio americano, As invasiós bárbaras), das estrelas da NBA ou dun Ford Mustang descapotable, circulante por un documental de Canal de Historia.
Todo mediante pago a Polanco, inimigo xurado de Pedro J. e dos replicantes provincianos: Pedro Arias, Vilas Nogueira...
Canal Plus é instrutivo pero incluso Redes _do relambido Punset_ xustificaría ao teleadicto, pois difunde noticias sensacionais, como por exemplo que cada dez anos cambian tódalas células do noso corpo, de maneira que un tipo de 48 tacos, coma min, xa leva habitado catro carrocerías e está a piques de estrear unha quinta.
Por contra, ¿que pon a imprensa?
Calaza infórmanos de que se vai tirar ao monte das carlistadas pra combater a Ibarretxe, Carod e Zapatero, provisto dun enigmático tubo de vaselina (supoño que pensa acometer algunha perversión zoofílica;
non esclarece se exercerá de suxeito axente ou paciente).
Campo Vidal quer convencernos de que Cataluña é a Ínsula Barataria.
¿Que sucede alí?
Que mandan bastante separatistas e verdes _en poucos sitios mollan_;
que o PP é un grupúsculo destetado do orzamento;
que <distinto tipo="outra_lingua">altres</distinto> nacionalistas cobraron unha comisión do 3% (ínfima en comparanza coas percibidas noutras partes pudendas de España) e xuntaron pra vivir perna sobre perna o resto da súa idade en Andorra ou Alguer (Sardeña), esquiando ou torrándose en catalao.
<distinto tipo="outra_lingua">Escolti</distinto>, se esa non é a Nova Xerusalén, pouco lle falta.
Unha medida contra a crise:
aforrar enerxía
A redución do 10 por cento no consumo de petróleo suporía gastar 5.000 millóns de euros menos
O barril de petróleo nunca estivera tan caro.
Pero polo momento o debate enerxético céntrase en que o ministro de Industria asistiu sen garabata a unha sesión do Congreso dos Deputados.
Máis aló da banalidade da discusión entre os partidarios e detractores da formalidade no vestir, o xesto de Miguel Sebastián incide nunha das liñas estratéxicas do departamento que dirixe: a formación e concienciación da poboación.
O mesmo Sebastián anunciou o pasado día 8 que o departamento que dirixe fará público un novo plan enerxético para reducir un 10% o consumo de petróleo.
De acadarse este obxectivo, o conxunto da economía española aforraría 5.000 millóns de euros, segundo as estimacións do Goberno.
O ministro non quixo avanzar medidas concretas, aínda que sinalou que este plan "complementará, acelerará e reforzará" as recollidas en estratexias anteriores.
É previsíbel que este anuncio non achegue medidas moi diferentes ás do "Plan de Acción 2008-2012", presentado en xullo de 2007, senón que afonde nas que alí se estabelecían.
O transporte consume o 36% da enerxía.
Aínda que durante moitos anos o sector industrial foi o maior consumidor de enerxía en España, xa hai anos que o transporte constitúe o maior sumidoiro deste tipo de recursos.
Actualmente, o primeiro consume o 31 por cento do total no Estado, e o segundo o 36 por cento.
A enerxía consumida polos turismos constitúe un 15 por cento do total, segundo datos do Instituto para a Diversificación e o Aforro Enerxético, que depende do Ministerio de Industria.
As medidas para reducir o consumo no caso da industria pasan por fomentar a coxeneración e a substitución de combustíbeis, mentres que no caso dos transportes, comeza a insistirse na necesidade de apostar polos automóbiles eléctricos.
O Estado portugués acaba de firmar un acordo con Renault-Nissan para fomentar o seu uso.
A enerxía que se emprega na casa e nos edificios públicos supón un 20 por cento do total.
O exemplo de Sebastián ao promover o uso de indumentaria máis acorde coa época do ano está en liña co emprego racional da climatización dos edificios.
O avance no nivel de vida incrementou tamén o número de aparellos eléctricos presentes nos fogares.
Aínda que a UE acaba de aprobar unha directiva pola que se obriga a que cando están "en espera" gasten só unha cuarta parte do que na actualidade, polo momento será mellor apagalos totalmente se se pretende aforrar.
Musulmáns e cristiáns, encontro na Coruña
Homes rezando na principal mesquita de Madrid.
Que Madrid é hoxe un dos grandes centros interculturais do mundo non é noticia.
Pero en A Coruña e en toda Galiza xa hai tempo que tamén se deixa ver a riqueza desta pluralidade humana e relixiosa.
Entre ambas cidades van darse a mediados deste xullo o que Xabier Pikaza cualificou no seu blog como "os dous acontecementos máis significativos das relacións entre cristiáns e musulmáns".
A reunión de Madrid (16-18) está promovida polo rei Abdullah de Arabia Saudí, co apoio do rei Juan Carlos II de Borbón e o executivo español, para tratar temas e asuntos oficiais do mundo musulmán, xudeu e cristián en España.
A reunión de A Coruña (15-17) está promovida pola Universidade Menéndez Pelayo, convocando estudiosos das dúas relixións, que dialogarán sobre temas claves: o ser humano, Deus, o poder...
Á primeira reunión asistirán as autoridades oficiais;
á segunda, os que queren iniciar ou continuar un diálogo aberto e leal entre persoas destas relixións.
Aínda que a idea da reunión de Madrid non se enmarca estrictamente na iniciativa da Alianza de Civilizacións promovida por Zapatero, o Executivo español considera que, nestes momentos o diálogo entre as grandes relixións pode contribuir a reducir os niveis de conflito no mundo.
Esta iniciativa parece boa, pero contraditoria partindo dun persoeiro como o monarca saudí, líder dun islamismo intolerante, o Wahabismo, que denigra as mulleres, detén a homosexuais e aplica a sharia desde a lectura máis cruel e intolerante do Corán.
Unha opinión mantida por gran parte dos musulmáns, que pensan que o monarca saudí "non representa ao Islam, senón que fai dano á memoria do Profeta e aos auténticos crentes".
"Só o día en que permita a liberdade total na súa terra _din_, o día no que non exporte o Wahabismo, non faga matar os homosexuais, non lapide ás chamadas adúlteras, non corte a man aos pretendidos ladróns... só o día no que abra a Meca, en liberdade, aos musulmáns pobres de todo o mundo poderá organizar reunións como a que quere facer en Madrid".
No encontro da Coruña, que tiven o honor de organizar e dirixir, participarán egrexios persoeiros de ambas relixións (Torres Queiruga, Castillo, Xulio Lois e o mesmo Pikaza; a carón de Tariq Ramadán, Asma Lamrabet, Abdennur Prado...) co convencemento da posibilidade dun diálogo e un encontro real, desde o pensamento e o sentimento.
Falarase da actualidade do cristianismo e do islam
(¿Acábase o cristianismo?
¿Só pervivirán as formas intimistas e fundamentalistas de relixión?
¿É certo que o Islam quere dominar o mundo enteiro?).
Falarase da perspectiva home-muller en ambas relixións
(¿Cristianismo e islam supoñen necesariamente represión para a muller?
¿Pode mesmo haber un feminismo cristián e islámico?).
Falarase da relación do cristianismo e o islam coa xustiza e a solidariedade
(Están nos seus fundamentos doutrinais
¿Están tamén na súa praxe?).
Falarase do poder, que moitos pensan é o tema clave.
Falarase, en fin, de Deus, que está no centro do islam e do cristianismo
(¿Monoteísmo versus Deus trinitario?).
Sendo moi conscientes das contradicións inmensas que teñen as dúas relixións en cada un destes campos _mesmo nos seus textos sagrados, a Biblia e o Corán_;
cando se vai á súa raíz, as cousas non son tan simplistas como se di moitas veces.
As dúas relixións perviviron por séculos _e teñen corda para rato_ porque hai algo moi valioso nelas, unha e outra vez compre volver a esa raíz en actitude de diálogo aberto con nós mesmos e cos outros.
Henrique Raviña, autor de Medicamentos
'Zeltia cubriu unha etapa heroica da medicina española'
O catedrático de química orgánica da Facultade de Farmacia da Universidade de Santiago, Enrique Raviña vén de publicar o libro Medicamentos, editado pola USC, no que fai un repaso á historia dos fármacos.
Cal foi o papel dos medicamentos nos últimos tempos?
Definiríao nunha frase do premio Nobel de Medicina, Ernest Barenchein, que dixo que os medicamentos son unha das bendicións do noso tempo, quizais a mellor das bendicións.
O que temos que ver é o que había antes de nós.
Hoxe esiximos o medicamento.
Chegou a ser un artigo de consumo, cando antes se podía morrer de calquera infección.
Se non dispoñemos dun fármaco para paliar a dor parece que nos rebelamos.
Semella que existiron sempre, pero non é así.
Non nos queremos dar conta do sufrimento que tiveron moitas xeracións anteriores que vían como perdían os fillos, como desaparecían familias enteiras.
Antes, hai menos de cen anos, a xente morría dunha septicemia, a consecuencia da picadura dunha agulla.
Hoxe podemos gozar dunha vida moito máis longa e, o que o máis importante, de moita maior calidade.
Sirva como exemplo que en 1940 as persoas que padecían hipertensión non se lles administraba ningún tratamento.
Nos nosos días os enfermos cardíacos viven unha etapa dourada, xa que dispoñen dunha ampla gama de fármacos que sempre deben ir administrados por control médico.
A industria farmacéutica galega foi fundamental na Posguerra, salientando a función levada a cabo por Zeltia...
Zeltia xogou unha papel transcendental dentro da industria farmacéutica española en xeral, pero moi especialmente na década dos anos corenta do século pasado.
Daquela, España non podía importar medicamentos de Alemaña por mor da Segunda Guerra Mundial.
Así é como nace Zeltia.
Esta empresa aproveita pezas de matadoiro, entre elas páncreas para insulina;
tamén as plantas que había.
As efedras traíanas de Melilla para tratar os enfermos de asma.
Paliou unha serie de deficiencias que existían naquel entón, entre elas as relacionadas coas carencias de vitaminas A e D.
Estas viñan nos atúns traídos das Canarias.
Mentres, en Porriño producían betacaroteno de cenoria, nunha terra que hoxe está dedicada ao cultivo de kiwis.
Pódese concluír dicindo que Zeltia cubriu unha etapa heroica da medicina española, polas dificultades que entrañaba aquel momento histórico, que era cando Europa estaba en guerra.
A penicilina tamén axudou moito nos duros tempos da posguerra?
Axudou.
Nos primeiros anos era moi cara.
Traíana de estraperlo.
Era frecuente para curar moitas enfermidades.
Daquela, os paisanos das parroquias xuntábanse para xuntar diñeiro comunitario para adquirir penicilina.
Recordo un caso concreto, xa que meu pai era médico.
En 1948 había un rapaz que tiña unha pulmonía e xa se encontraba enfermo de gravidade, xa que a febre non lle baixaba.
Meu pai xuntou os veciños da parroquia e así conseguiuse o diñeiro.
Meu pai empezou a administrarlla e o proceso febril comezou a ceder.
Se non fose pola penicilina acabaría morrendo.
Non era o único caso, xa que moita xente que aparentemente se encontraba sá, principiaba a sentirse mal e logo morría sen que se soubesen as causas.
Tamén nos anos corenta e cincuenta se comezou a erradicar a tuberculose...
O descubrimento da estreptomicina foi algo milagroso para a humanidade.
A temida peste branca foi desaparecendo.
A combinación de tres fármacos foi decisiva para a vida de moitas persoas.
Na actualidade encóntrase practicamente extinguida, pero hai 60 ou 70 anos, na casa onde se contaxiase unha persoa de tuberculose, acababa estendéndose a toda familia e era case seguro que morrían todos os seus membros, a menos que tivesen unha hixiene moi estrita.
E que supuxeron os antibióticos?
Hoxe en día a vida sería moi difícil sen antibióticos.
Os ingleses no seu día foron capaces de illar a penicilina, pero non de producila.
Hoxe adminístranse antibióticos para un grande número de doenzas.
No caso de España foi fundamental a labor que levaron a cabo tanto Abelló coma os Laboratorios de Zeltia na súa comercialización.
Tamén o Instituto Farmacológico Español que se fundou no ano 1954.
Logo xurdiron outros medicamentos, coma os psicofármacos...
No ano 1950 non había nada.
Tan só manicomios para as persoas que padecían algunha enfermidade mental, a máis dos barbitúricos que lle axudaban a xente a durmir, pero non paliaban as doenzas.
Os avances que houbo neste eido foron espectaculares.
Hoxe en día, os psicofármacos, baixo control médico, teñen uns efectos moi beneficiosos.
Nun mundo que está dominado polo estrés as benzodiacepinas axudanlle a xente a relaxarse e tamén lle permiten durmir con moita mellor calidade.
Os psicofármacos, en xeral, son medicamentos moi demandados.
En Galicia hai apartheid lingüístico, segundo Nuevas Generaciones de Madrid
A presidenta de Nuevas Generaciones de Galicia, María Seoane, desménteo
María Seoane, presidenta de Nuevas Generaciones do PP de Galicia.
Á dereita, cartel de NN GG de Madrid a prol do castelán.
En Galicia, País Vasco e Catalunya, os "falantes de castelán" padecen "apartheid lingüístico", segundo Pablo Casado, presidente de Nuevas Generaciones do Partido Popular de Madrid.
Porén, a presidenta de Novas Xeracións do PPdeG, María Seoane, negou esta situación e afirmou que a súa forza defende o galego e o castelán.
Nuevas Generaciones do PP en Madrid e o seu presidente, Pablo Casado, publicaron na súa páxina web unha campaña na que sinalan que "é indignante que en España en pleno século XXI non haxa liberdade para falar e ser educado na lingua común de todos os españois".
Tamén se referen particularmente a Galicia, o País Vasco e Catalunya para sinalar que hai "apartheid lingüístico" e indican que nos "mozos isto é especialmente dramático, xa que non poden estudar nin acceder a oposicións en igualdade de condicións en todos os territorios do noso país".
Entre as zonas mencionadas non figura o País Valenciano, onde tamén contan cunha lingua propia.
En Valencia goberna o Partido Popular e o réxime de acceso á función pública conta con mecanismos moi semellantes aos que rexen en Galiza.
A presidenta de Novas Xeracións do PPdeG, María Seoane, desmentiu a Pablo Casado.
"Apartheid é unha palabra que non vou empregar en ningún momento", sinalou.
A presidenta galega das NNXX non se referiu en ningún momento a unha situación de falta de liberdade, aínda que si defendeu o dereito dos pais a "elixiren a lingua na que deben ser educados os seus fillos".
Lei de Normalización.
María Seoane lembra que NNXX defende a Lei de Normalización Lingüística, "unha lei que aprobou o PP".
Este texto estabelece uns mínimos de galego na educación e nese sentido non permite que os pais elixan o idioma do ensino.
"Que esteamos a favor da Lei de Normalización non significa que non entendamos que ao mellor ten que haber cambios, agora que hai reivindicacións dalgúns pais, en todo caso hai que escoitar á cidadanía, os dous lados", afirmou Seoane.
Novas Xeracións defende o galego e "poder empregar a lingua que nos pete, como dixo Celso Emilio".
De todos os xeitos, María Seoane non ve unha contradición entre as palabras de Pablo Casado e a posición que ela mantén.
"Descoñezo en que termos Pablo Casado se referiu ao apartheid lingüístico, mais temos contacto permanente;
explicámoslle e el así o entendeu, que hai que ter a sensibilidade de defender as dúas linguas e os dereitos dos seus falantes, seguro que esa é a intención das súas afirmacións".
Os socialistas galegos tamén preparan o cambio xeracional
O PSdeG ultima os preparativos do seu vindeiro Congreso Nacional no que se agarda unha importante renovación na liña da que se acaba de producir na executiva federal
Xosé Sánchez Bugallo, Alcalde de Santiago.
Os socialistas galegos volven do 37º Congreso Federal do PSOE cos ánimos acendidos.
Segundo Emilio Pérez Touriño, Galicia saíu reforzada desta cita na que Xosé Blanco asumiu a Vicesecretaría Xeral, Carme Silva e Sánchez Bugallo entraron na Comisión Executiva e Carme Marcón incorporouse ao Comité do partido, órgano no que tamén repite o alcalde de Lugo, Clemente López Orozco.
Ademais, o Secretario Xeral do PSdeG amosouse especialmente satisfeito coa defensa que se fixo nesta cita do multilingüísmo e coa renovación xeracional da directiva, algo que se podería repetir no XI Congreso Nacional que se celebra en Santiago entre o 25 e o 27 de xullo.
Polo de agora, Touriño non quixo desvelar ningún detalle, nin sequera se ten pensado seguir as pautas marcadas en Madrid.
"Cada congreso ten os seus ritmos e os seus momentos", dixo ao remate do conclave estatal.
Novas caras.
O que se dá por feito é que a conselleira de Política Territorial vai formar parte da executiva do PSdeG.
María Xosé Caride (Vigo, 1966) quedou fóra da dirección federal, malia que era a candidata que soaba con máis forza, pero en Galicia agárdase que lidere a proposta de cambio de Emilio Pérez Touriño.
O Secretario de Organización do partido, Ricardo Varela, xa anunciara hai dous meses que se ía producir unha renovación xeracional co ingreso dun grupo de persoas con idades comprendidas entre os 30 e os 40 anos.
Entre os candidatos, ademais de Caride (que se deu de alta no partido hai apenas un ano), están os alcaldes socialistas máis novos: o de Fene, Iván Puentes (28 anos), a de Silleda, Paula Fernández (36 anos), o das Pontes, Valentín González (36 anos), e o do Grove, Xosé Cacabelos (37 anos).
Ademais, agárdase que tamén entren na executiva galega os alcaldes de Vigo e Ferrol, e os presidentes das deputacións da Coruña e Lugo.
Estes últimos pasarían a engrosar a lista dos veteranos, na que Xosé Sánchez Bugallo estrearase con dobre responsabilidade.
Entre dúas executivas.
O alcalde de Santiago non contaba converterse en vogal da Comisión Federal, en substitución de Carme Gallego.
A nova chegoulle por sorpresa o propio sábado.
"O venres á noite estiven ceando con Blanco e Touriño, pero ningún dos dous me dixo nada", comenta sen quitar o sorriso da cara.
Sánchez Bugallo pensa que o PSdeG saíu do congreso de Madrid cunha capacidade de influencia sen precedentes.
Asegura sentirse emocionado coa consolidación do seu compañeiro de Palas de Rei, ao que lle augura un futuro prometedor, pero tamén amosa unha inusitada alegría pola súa incorporación á dirección como representante desa "idea da España plural".
Xosé Sánchez Bugallo considera que a defensa das linguas cooficiais que se fixo no congreso era moi necesaria nestes momentos.
"Como si o castelán estivese en perigo", espeta un pouco enfadado, "o meu problema é que a miña filla fale en galego, que se a deixas só utiliza o castelán".
No canto a cuestión territorial, defende a cesión de transferencias de Madrid á Xunta e do goberno autónomo aos concellos.
"Hoxe España é un dos países máis descentralizados do mundo.
O que temos que facer é esforzarnos nunha boa xestión".
Partidario de traballar man a man cos partidos nacionalistas nun proxecto común, rexeita a súa demonización promovida polas formacións conservadoras nestes últimos anos.
É de xustiza!
A Xunta non recoñece a crise que están a sufrir milleiros de galegos e galegas.
En troques, vese incapaz de articular medidas de contención para afrontar a situación actual.
As últimas novas falan da redución das posibilidades de aforro dos galegos e da conseguinte perda de poder adquisitivo das familias, unha situación que afecta os sectores máis debilitados da sociedade, como son os pensionistas ou as viúvas.
As pensións son un dereito dos traballadores.
É unha necesidade dignificar a calidade de vida daqueles que reciben menos de 500 euros ao mes e un viúvo ou viúva galegos cobra 86,16 euros menos que un do resto de España, diferenza que fai necesario renovar e impulsar o Pacto de Toledo para alcanzar o consenso de todos e buscar un sistema de pensións que avance na contributividade e permita aumentar as pensións mínimas.
Hai uns días que no Parlamento se aprobou unha proposta do PP para mellorar a calidade de vida deste colectivo.
Agora cómpre que as medidas se poñan en marcha de inmediato.
Sería un erro tremendo por parte do PSOE sucumbir á tentación, como anunciou o seu portavoz, de presentar unha iniciativa para botar abaixo o aprobado cos 37 votos do PP e un voto socialista.
Touriño debe asumir a necesidade de pór en práctica as medidas necesarias para un dos colectivos máis sensíbeis da sociedade, ademais de cumprir o mandato parlamentario que recolle a activación das prestacións sociais mínimas a través dunha pensión non contributiva para fillos de mulleres viúvas, o fomento do seu tecido asociativo, ou o seu acceso á formación.
E no que respecta ás peticións que dende a Xunta se lle deben facer ao goberno central figura a mellora na porcentaxe de cálculo da pensión de viuvedade, dende o 52 por cento até o 70%.
Porque é de absoluta xustiza!
Marisol López, secretaria xeral de Política Lingüística
'O PP debe volver ao consenso sobre a lingua'
Marisol López considera absurdo dicir que o castelán está perseguido en Galicia e insiste en que manter unha política aceptada por todos é fundamental para lograr avances.
'As políticas en materia de lingua teñen resultados a medio prazo e unha lexislatura non abonda para valorala'.
Aínda así amósase satisfeita co logrado desde unha secretaría que, co goberno bipartito, gañou peso político coa súa vinculación á presidencia da Xunta
Cal é o grado de cumprimento dos pactos de goberno en materia lingüística?
O pacto era moi xenérico e, tendo en conta de onde partiamos, sendo modesta penso que podemos estar bastante satisfeitos.
Mudamos moitas actitudes e formas de facer as cousas.
Os froitos das liñas de traballo non se ven dun día para outro, pero este é un ano moi importante para visualizar a nova situación.
Se cito cousas máis administrativas (cambios no sistema das certificacións da capacidade do galego, as mudanzas na coordinación da proxección exterior ou a mellora dos lectorados) podía explicarme parcialmente, pero tamén son cambios que teñen relevancia.
É correcta a idea de que a secretaría é a responsábel do avance social do idioma ou o seu labor é máis transversal?
En tempos suxeriuse darlle rango político superior para que a lingua fose unha política central.
Supoño que na seguinte lexislatura a persoa que ocupe este posto terá que lograr unha maior coordinación, porque certamente a secretaria como tal non pode asumir a responsabilidade ou o traballo que se teña que facer desde unha consellería nesta materia, sexa Industria, Traballo ou Educación.
A secretaría nesta lexislatura tivo un pulo político importante, porque pasou de ser unha dirección xeral dentro de Educación, cunha dedicación principal ao ensino, a estar no ámbito da presidencia cun rango e capacidade de incidir en todas as consellerías é moito máis importante.
Cando remataba a lexislatura do PP chegouse a un Plan de Normalización ambicioso e por consenso.
Estase levando adiante?
O Decreto está en vigor.
Até onde sei, porque é responsabilidade de Educación, están facendo a análise do cumprimento.
Penso que o Decreto é importante e todos temos que traballar nesa liña de avanzar.
No Observatorio da Lingua temos datos sobre os índices de galeguización dos centros, e nos públicos é bastante alto.
O que lle fallou á Consellería é que se desmarcara o Partido Popular logo de ter pactado.
Sobre iso o PP debe reflexionar.
En todos os anos da democracia, as normas que se aprobaron estando eles na Xunta foron por consenso, e non parece de recibo que coa mesma Lei de Normalización e co Plan que eles propuxeron e aprobaron todos os partidos, se saian dese consenso.
Terán que ver cal é a súa responsabilidade en levar a crispación á sociedade en materia lingüística cando antes non a houbera.
Trasladar á cidadanía a idea de que todos traballamos para manter e revitalizar un patrimonio común, que non é de ningún partido e si de todos os galegos, é fundamental.
O PP debe volver ao consenso lingüístico.
Persecución idiomática.
Este curso precisamente presentouse unha asociación como Galicia Bilingue que fala de que hai unha "persecución do castelán".
Ás veces é difícil ser comedida, porque semella unha broma que se diga que aquí está o castelán ameazado.
Cun mínimo de imparcialidade a ninguén se lle ocorrería tal cousa.
Hai un desprezo, unha infravaloración da lingua galega por parte destes grupos que fan que nolo envolvan todo arredor desa suposta liberdade individual.
Nunha sociedade organizada non podemos facer cada un o que nos peta.
Temos que convivir sabendo que temos dúas linguas oficiais.
E penso que toda persoa que viva en Galiza debería sabelas e cada quen empregalas individualmente con liberdade.
A idea de segregar a escola por idiomas, con independencia de que sexa inviábel economicamente, ten algún sentido?
Ademais de inviábel sería gravísimo socialmente.
É o peor que puido propor o PP, e penso que non o reflexionaron.
Segregar un país por razóns de lingua e un disparate.
Se están convencidos de que o galego é a lingua propia de Galicia, un patrimonio de todos e se queren un país integrado, penso que non reflexionan sobre o que están dicindo.
Isto coincide no tempo co Manifiesto de la lengua común, que se presenta rodeado de informacións pouco menos que de progroms linguísticos en Cataluña, País Vasco e Galiza.
Cal sería a súa resposta política?
Insisto en que é un sen sentido.
O presidente Zapatero, no Congreso do PSOE, marcou as liñas da España plurilingüe na que todos estamos de acordo.
A constitución defenda as linguas de España e o Estatuto de Autonomía di que o galego é a lingua propia de Galicia e que é cooficial co castelán.
A Lei de Normalización fala de protexer, apoiar e promover o galego porque é o que está en inferioridade e desequilibrio, e a maiores temos o Plan Xeral de Normalización.
Ese Manifesto volve a unha liña grave e resulta surrealista.
Pensa que os prestixios das dúas linguas cooficiais xa están igualados?
Melloramos moito pero aínda queda camiño.
Os que temos algúns anos e fomos galego falantes de sempre sabemos o que se avanzou.
Desde cando se rían de ti cando falabas galego a hoxe hai unha diferenza notábel.
Lembro as épocas nas que nin na escola nin na administración o galego tiña presenza de ningún tipo.
Aínda que mellorou a competencia no ensino, permanece o descenso nos usos públicos.
Se estivésemos convencidos de que o prestixio é alto non fariamos as campañas de promoción.
Temos que lograr que os galegos esteamos orgullosos de empregar a nosa lingua
En competencia idiomática somos unha comunidade privilexiada, porque case un 100% da poboación é quen de entender e falar o galego.
Escribir e ler seguen algo por baixo, porque houbo xeracións sen galego na escola.
Pero é verdade que na xente moza, que sabe o galego, o emprega menos.
Penso que non asumen abondo o prestixio do idioma, falta orgullo e nesa liña estamos traballando.
Critícanlle ás veces que hai máis campañas publicitarias que políticas de planificación.
As campañas teñen unha parte de publicidade, e daquela de sedución, pero inclúen moitas accións doutro tipo para enganchar a grupos.
Pensamos que a liña é asumir en círculos concéntricos que temos unha lingua útil e viva da que sentirnos orgullosos e que só ten futuro se ten falantes.
Os índices máis actuais que manexan que din da situación do galego?
Quero ser optimista cos pés no chan.
Parece que xa temos unha xeración, dos 15 a 24 anos, na que se recuperan usos.
Aínda que non é espectacular teño esperanza de que se asuma esa responsabilidade individual de cada un co seu idioma e na defensa da diversidade lingüística.
E variou a dualidade rural-cidade?
É aínda no rural-vilas onde mellor se mantén o galego.
Nas cidades hai diferenzas entre unhas e outras, por exemplo de Santiago a Vigo ou A Coruña, e temos que traballar máis porque é onde se concentra máis poboación.
Calma chicha na mar
Os barcos que estiveron amarrados volveron faenar.
A maioría dos de baixura fixérao moito antes, tras un acordo co ministerio.
O problema da pesca industrial resúmese na forte suba do combustíbel e o estancamento dos prezos de primeira venda.
Demándase do Goberno un carburante subvencionado, que abarate custos, e un maior control das importacións de peixe para mellorar os prezos en lonxa e incrementar ingresos.
En principio, e a grosso modo, nada que obxectar á estratexia reivindicativa, pero algo debía estar mal calculado para que a flota volvese ao mar coa sensación de que algo falla, de que non os entenden...
Agora, cos barcos na mar, é o momento da reflexión.
O problema do prezo do combustíbel non lle afecta só ao sector pesqueiro, por iso as axudas neste asunto só poden ser conxunturais e hai que sumar forzas para dirixir as demandas á UE, que se reserva a competencia nas axudas directas e condiciona as outras.
Quizais sexa este o intre de abordar o tema da reforma da flota para adecuala a un sistema de pesca sustentábel.
O problema non está só nas crecentes importacións que _coincidimos_ hai que controlar mellor.
A falla de rendibilidade das vendas explícase porque unha parte da nosa pesca descárgase en lonxa e póxase como hai cen anos, e pola existencia, do lado da oferta, dunha gran concentración.
Resultado?
o pescador non ten control sobre os prezos.
Nun mundo globalizado a potente industria extractiva galega e española ten que entrar no campo da transformación e na cadea da comercialización se quere valorizar os seus produtos.
A lingua común
Público (venres 4 de xullo)
En Público, Alfons López Tena escribe un artigo que titula "Pola lingua común".
"Hai crecentes razóns para preocuparse pola situación institucional do inglés na nosa Unión Europea, a única lingua común de todos os cidadáns europeos e de comunicación democrática na nosa Unión.
Todas as linguas oficiais na Unión son igualmente europeas e merecedoras de protección institucional como patrimonio compartido, pero só unha delas, o inglés, é común a todos, asimetría entre as linguas europeas que non implica inxustiza de ningún tipo porque en Europa hai diversas realidades culturais pero só unha delas, o inglés, é universal e común na nosa Unión democrática.
Non debe decretarse a lingua nacional como vehículo exclusivo nin primordial de educación ou de relacións coa administración.
Convén lembrar que este tipo de imposicións abusivas dana especialmente as posibilidades laborais ou sociais dos máis desfavorecidos, recortando as súas alternativas e a súa mobilidade.
Por iso debe asegurarse que o inglés sexa común e oficial en todo o territorio europeo, que todos os cidadáns teñan dereito a ser educados en inglés, que as outras linguas nacionais nunca sexan lingua vehicular exclusiva".
Chinglish, nova lingua
Wired (luns 7 de xullo)
A deformación do inglés preocupa nalgúns medios británicos e anglosaxóns.
"Como o inglés evoluciona cara unha lingua incomprensíbel" titula Michael Erard nun artigo publicado en Wired.
"Grazas á globalización, a vitoria aliada na II Guerra Mundial e o liderado americano en ciencia e tecnoloxía, o inglés alcanzou un éxito no mundo que vai máis aló do que podíamos agardar.
O inglés é unha lingua franca entre persoas que non o teñen como lingua nativa.
Na China adoptouse o inglés en moi pouco tempo grazas a profesores que o tiñan como lingua propia e que se esforzaron en espallalo no rural.
Estímase que 300 millóns de chineses len e escriben inglés, pero sen suficiente calidade.
Que consecuencias terá?
Que no futuro moitos falarán inglés cun acento semellante ao chinés.
Calquera lingua está en evolución constante así que non debe sorprender que aparezan novas formas do inglés.
Aparecerán novos dialectos como aconteceu co latín e cando os americanos viaxen fóra, un dos idiomas que deberán aprender será o chinglish".
A Europa que queremos
El País (martes 8 de xullo)
O resultado do referendo irlandés leva o pensador Slavoj Zizek a realizar unha reflexión en El País na que sinala que "non nos atopamos ante unha casualidade, un simple fallo, senón ante unha insatisfacción que vén de atrás.
O referendo tivo algo peculiar:
o resultado foi ao mesmo tempo o que se esperaba e unha sorpresa, como se un soubera que vai acontecer mais non pode crer que ocorra.
A maioría manifestouse contra o tratado a pesar de que a maioría dos partidos estaban a favor.
Cando os referendos transmiten unha mensaxe que contradí a mensaxe das eleccións, atopámonos un votante dividido.
A peor resposta é desprezar esa resistencia como simple expresión da estupidez provinciana dos votantes normais.
A función das clases dirixentes nunha democracia non só é gobernar, senón convencer á maioría de que o que están a facer é o apropiado.
A pesar das oscilacións e confusións, hai que confiar na maioría.
O non irlandés é unha invitación a encetar un debate autenticamente político sobre que tipo de Europa desexamos".
Medio do Mundo
Escribo cun pé no hemisferio norte e outro no sur.
No centro cultural "Medio do Mundo", no Ecuador, onde un monumento lembra esa liña imaxinaria que divide a terra en dúas partes, con problemas que se repiten a un lado e outro.
Este país recorda a Galiza nalgunhas cousas, pero sobre todo en que a maioría das familias teñen membros ao outro lado do Atlántico.
Emigrantes que deixaron todo por un mundo descoñecido, pola sobrevivencia.
Aquí, como en Galiza, nas alturas andinas, cheas de fonda vexetación, proliferan as construcións a medio facer, os ladrillos á vista, as casas sobredimensionadas, mal copiadas de modelos arquitectónicos que nada teñen que ver co país, que nunca se rematan.
O feísmo, acelerado polo diñeiro da emigración e o cambio favorábel do dólar que agora ameaza con derrubarse coa crise económica.
A directiva europea que pretende entrar en vigor no 2010, criminalizando a emigración ilegal, suscita en Ecuador unha preocupación desbordante sobre a expulsión de traballadores que aflora en cada conversa, na aula, no taxi, na rúa... porque todos teñen parentes irregulares en España.
Temen que Europa levante unha muralla contra a emigración que agudice a difícil vida laboral deste país, onde, como non, tamén hai emigrantes galegos que, cada día, levantan as redes cheas de peixe e marisco no porto de Manta, en pleno Pacífico.
Os que van e os que veñen saben moito deste drama chamado emigración, que nada ten que ver co turismo.
Quintana 1, Touriño 0
Dentro do longo e un tanto monótono partido que leva as eleccións autonómicas, vimos de vivir unhas das xogadas clave.
A internada empezou en Madrid, cando o BNG se atreveu a votar cun renovado PP para crear unha comisión de seguimento do AVE.
Aos Socialistas aínda lle falla perder unhas cantas votacións para entender que as opcións dos seus socios potenciais xa non son ou co goberno ou coa abstención, así que quixeron matar dous paxaros dun tiro: á comisión e a Quintana.
Púxose en marcha unha operación onde cunha man os socialistas galegos acusaban os seus colegas de Madrid de falla de cintura, e coa outra a Quintana de abortar a comisión por protagonismo.
Hai un par de anos o BNG tería caído na trampa.
Pero non hai mellor mestre que a crúa realidade.
Dous anos de cogoberno téñenlle endurecido a pel.
Con habilidade alaricana, Quintana esquivou a celada, apartou dos focos para ceder a presidencia a Caride e forzou os socialistas a aceptar un órgano que nin querían nin esperaban.
Como suporá o lector, a comisión importa pero non tanto.
Xa sabemos que o AVE non vai vir nos prazos anunciados e só é cuestión de eleccións que alguén nolo diga.
O relevante do suceso é que por primeira vez en meses, o BNG gaña unha batalla no bipartito e provoca un ataque de nervios en Montepío que mesmo leva a sacar a arma de destrución masiva: a foto con ZP.
Alomenos proba dúas cousas:
primeira, que o BNG ten recursos para gañar unha guerra e, segunda, que as perspectivas electorais de Quintana non deben ser malas, porque nestes partidos a marca é ao home e só se marca o rival que importa.
Piñeiro, o galeguismo dos anos da prohibición
A Real Academia Galega elixiu o lugués Ramón Piñeiro como personaxe a lembrar no Día das Letras Galegas 2009.
No anuncio sobranceou o seu exemplo de "dedicación, total e desinteresada na defensa de Galicia e da súa cultura, que debe ser unha referencia moral indiscutíbel e necesaria cara ás novas xeracións"
Piñeiro retratado por Xurxo Fernández para a entrevista que lle concedeu a Margarita Ledo directora de A Nosa Terra, en 1980.
Pasaron dezaoito anos desde a súa morte en agosto de 1990.
Ramón Piñeiro, auténtico núcleo pensador de toda unha xeración política, será o protagonista da homenaxe e a difusión que supón a celebración do 17 de maio, que desde hai tempo cobre a primeira metade do ano cultural.
A vida de Ramón Piñeiro está marcada por unha dobre vocación intelectual e política.
Fillo se se quer da primeira xeneración nacionalista e do que significou o agromar do Partido Galeguista, Piñeiro actúa coas mocedades do PG no plebiscito do Estatuto e finalmente devén na verdadeira figura nucleadora do galeguismo interior, logo da desfeita da guerra.
Ademais das súas propia obras, e da descomunal produción de cartas escritas a múltiples correspondentes durante anos, aínda está por escribir o detallado itinerario que o leva a protagonizar gran parte dos aconteceres de Galiza entre 1950 e 1990, ano da súa morte.
En todo caso hai dous volumes de referencia.
Dunha banda o traballo 'Da miña acordanza' (Galaxia-Fundación Caixa Galicia) unhas memorias escritas a catro mans co seu grande discípulo e confidente, Carlos Casares.
Doutra o traballo de Xosé Luís Franco Grande, Os anos escuros (Xerais, 1986) que describe prolixamente a formación política dos mozos que nas décadas dos 50 e 60 peregrinaban á súa casa a recibir o maxisterio galeguista clandestino.
Un ideario que algúns analistas definen como 'culturalismo' pero que foi o grande proxecto individual e colectivo, en tempos especialmente difíciles, dun home que en 2009 resucitará no debate público das nosas letras.
Biografía.
Ramón Piñeiro López, naceu en Láncara (Lugo) o 31 de maio de 1915 e morreu en Santiago de Compostela o 27 de agosto de 1990.
Os seus traballos sobre pensamento e filosofía, maiormente os dedicados á saudade, así como as súas traducións en colaboración con Celestino Fernández de la Vega das obras de Pokorny e Heidegger, supuxeron no seu momento un paso importante na normalización do galego como lingua con capacidade para expresarse en todos os campos do saber, superando a súa cualificación como lingua "rural e poética" na que a tiñan encadrada moitos intelectuais españois da posguerra.
O seu labor ensaístico recollido parcialmente nos libros Olladas no Futuro, Galicia, A Linguaxe e as linguas, Lembrando a Castelao reflicten os eixes fundamentais do seu pensamento, que salientan a necesidade da reafirmación cultural de Galicia como camiño fundamental para a súa realización como pobo.
O seu labor como promotor da normalización da lingua galega nos anos difíciles da posguerra fica recollido en numeroso artigos e actividades, de entre as que se poderían citar feitos tan sinalados como o da publicación do Diccionario Enciclopédico de Don Eladio González (1958- 1961).
Foi Director Literario da Editorial Galaxia, á que se incorporou desde os seus primeiros tempos e desde esta editora, concibida polo grupo galeguista, como verdadeiro núcleo de pensamento político-cultural promoveu a colección Grial e a revista cultural do mesmo nome, na que se recolle a maioría do traballo ensaístico galego da posguerra.
En 1967 foi elixido membro numerario da Real Academia Galega.
O seu discurso levou por título A linguaxe e as linguas.
Participou na creación do Consello da Cultura Galega no ano 1983, do que foi o seu primeiro presidente até o seu pasamento en 1990.
As actividades políticas clandestinas de Piñeiro supuxéronlle nos anos 40 un período de prisión e desde a súa mesa de braseiro, convertida en ágora socrática, formou a máis dunha xeración nas ideas do galeguismo.
Na primeira lexislatura autonómica (1981-1985) foi deputado galeguista independente eleito nas listas do PSdeG-PSOE, xunto a Benxamín Casal, Alfredo Conde e Carlos Casares.
As autodefinicións dun pensador e activista político
Piñeiro [á esquerda] cun grupo de compañeiros no cárcere de Yeserias en 1948.
Ramón Piñeiro e Carlos Casares ás portas do Parlamento sueco.
Nunha entrevista en A Nosa Terra (Nº 100, 28 de marzo de 1980) á xornalista Margarita Ledo, Ramón Piñeiro explicaba as súas sobre Galiza e o galeguismo, en plena transición política e cando aínda se estaba a discutir o Estatuto de Autonomía.
Velaquí algunhas daquelas respostas.
'Galeguicemos todas as ideoloxías'.
Como pasara moito tempo e as nosas xeracións carecían da menor formación galega, plantéxasenos orientar doutro modo a operación de ter conciencia de que a oposición clandestina era testemuñal e non íamos derribar a Franco, aínda que mantivemos os contactos pero xa non como Partido Galeguista senón como galeguismo.
Daquela a preocupación en América era converter o Consello de Galicia nunha especie de Goberno galego e a razón para nós de prescindir do partido viámola así:
"nós o que temos é que galeguizar e non afiliar a un partido".
Non queriamos reducir o galeguismo a un partido senón galeguizar todas as ideoloxías e os rapaces irían uns ao cristianismo, outros ao socialismo...
Démonos conta de que había que actuar publicamente e a única maneira era pola vía cultural: Galaxia.
'A política ten que ter un sentido de xustiza social'.
Eu non militei en ningún partido pero non teño incomenente en explicarvos o meu pensamento ideolóxico.
Creo que neste tempo unha política que sexa axeitada ten que ter un sentido da xustiza social, pero non a identifico co marxismo.
Persoalmente non son marxista;
na orde política máis formal, son federalista.
Penso o problema en termos peninsulares, porque estou convencido de que non hai hoxe posibilidades de illacionismo, que os problemas de toda Europa están ligados, que ningún país de Europa é soberano e creo que temos que pensar os problemas en termos peninsulares e resolver a vinculación da Península e o respecto á pluralidade das unidades que o compoñen.
'Galaxia fixo pedagoxía galeguizadora'.
Nós temos a experiencia dobre da clandestinidade e do labor de galeguización político-cultural.
A experiencia de 30 anos de Galaxia é a seguinte:
que en Galicia hai actualmente grande parte de galegos que o son emotivamente pero non intelectualmente porque os formaron no Estado español.
Non saben nada da historia e da cultura de Galicia.
Hai uns cantos que estamos convencidos de que, aparte do que fan os partidos _mobilizar os mentalizados_ hai un gran sector que hai que facelo galego a través da acción cultural, cunha política de pedagoxía galeguizadora.
'Defínome como federalista'.
Non teño a tendencia a definirme como nacionalista, porque teño moi claro para min, que o problema non é racional formulalo en termos particulares.
Paréceme que o nacionalismo é unha etapa necesaria na autoafirmación da personalidade, pero non é a solución.
É imposíbel para min pensar unha Galicia independente e soberana.
Paréceme que iso é irreal.
Penso na fórmula equivalente _que me parece real_ que é a fórmula peninsular.
Neste sentido son federalista.
(...) Como non estamos nun estado federal entón o nacionalismo si ten sentido...
Se en Galicia non tivese habido unha reacción nacionalista estaría pasiva.
É necesaria pero non é a solución.
Chelo Loureiro
'A animación é catro veces máis rendíbel que o resto da ficción'
Clausurouse na sede da Fundación Caixa Galicia, da Coruña, o I Foro da Industria da Animación que se celebra en Galiza.
Chelo Loureiro, produtora executiva de Continental Producciones, reflexiona sobre o encontro.
Que balance fai?
A animación non é un xénero senón unha técnica con moitas posibilidades.
Estánse facendo series, documentais, ficción e proxectos interactivos para novos soportes e públicos diversos.
É un erro pensar que a animación é para nenos e neste sentido internet abriu un camiño moi importante.
Que papel deben xogar as televisións?
A industria da animación non é posíbel sen as televisións.
Aquí sobra talento, pero a animación ten un proceso máis longo e máis custoso que a ficción, e necesita delas para visualizarse.
O problema é que as nosas televisións mercan produtos de éxito doutros países, porque é unha aposta sinxela.
É rendíbel a animación do Estado neste momento?
Os produtos de animación contabilízanse en termos económicos catro veces por riba da ficción porque teñen unha vida máis longa.
Como lle vai afectar á animación a nova lei do cine?
Neste novo marco non aparece a animación como nos gustaría.
As televisións están obrigadas a mercar o 5% de cine e aí podería entrar en pé de igualdade a animación pero non se merca.
Os programadores de televisión van por detrás do mercado e os máis novos buscan outro tipo de produtos alternativos en internet.
As series de animación, que son en realidade as que manteñen a estabilidade dos estudios.
Mentres que na ficción as televisións financian todo
Mostra de Teatro de Cangas: calidade e pouco risco
La cena, de Els Joglars.
O grande criador, de Chapitô.
A vixésimo quinta edición da Mostra de Teatro Cómico e Festivo de Cangas aposta por cubrir diferentes frontes da creación contemporánea mesturando espectáculos de moi distinta natureza.
O que puidemos ver nos primeiros días confírmanos, porén, que a variedade satisfai o público, mais non sempre implica audacia.
O espectáculo inaugural resultou ser un máis do mesmo na produción de Els Joglars.
Hai xa tempo que a compañía de Boadella deixou de ser aquel inspirado grupo de cómicos que elaboraban desapiadadas sátiras do poder con brillantes parodias baseadas en Marcel Marceau e Groucho Marx.
Aínda que o xesto e a linguaxe corporal seguen a ter un destacado protagonismo nas obras, o seu discurso deveu previsíbel e o humor groso substituíu a ousadía e a sorpresa.
En La cena, o branco dos disparos de Boadella constitúeno a presunta preocupación da clase política polo medio natural e a omnipresencia da sofisticada alta cociña na sociedade actual.
Co pretexto dunha cea que o goberno español debe ofrecer aos altos dignitarios presentes nun cumio sobre cambio climático, os de Els Joglars crearon un espectáculo no que se arremete contra os novos augures do desastre ecolóxico e os paladíns da nova cociña, tratados aquí coma se de líderes relixiosos se tratase.
Boadella aproveita para incluír descarnadas caricaturas alusivas á actualidade:
dende Al Gore a Baltasar Garzón e dende Ferrán Adriá ao Dalai Lama.
A vis cómica de Els Joglars está asegurada.
O problema é que se abusa dos estereotipos, do chiste fácil e, da repetición _até a fartura_ de situacións divertidas que a reiteración converte en irritantes redundancias.
Transmítese a sensación de que o discurso se esgota a metade da función e que hai que recorrer ao tópico e á provocación gratuíta para rematala.
Afortunadamente, o admirábel elenco que dirixe Boadella _e no que destaca o sempre excelente Ramón Fontseré_ permite salvar a dignidade do espectáculo e mesmo pasar momentos divertidos ao longo das dúas horas de montaxe, duración a todas luces excesiva.
O sábado chegou a que talvez era a obra máis esperada do festival.
A compañía Lagarta, lagarta recunca no tema da vellez _despois do éxito de As últimas lúas_ desta vez coa estrea de Aeroplanos, do arxentino Carlos Gorostiza.
Un texto que ten as mellores bazas na sinxeleza _que non simpleza_ do que pretende comunicar e que lle achegou ao festival a necesaria dose de clasicismo.
Ernesto Chao e Xosé Manuel Olveira Pico dan vida a dous anciáns unidos por unha vella e fonda amizade e polos medos que os ameazan: o xeriátrico e a enfermidade.
Unha trama humilde pero sólida vai desenvolvéndose ante os ollos do espectador coa única axuda dos recursos básicos _e ao tempo eternos_ do teatro:
a acción canalizada a través de diálogos ben construídos, os personaxes debuxados mediante as réplicas, os matices expresivos modelados por medio da contención dos actores.
Importan aquí a calidade humana, a tenrura, o humor transido de emoción xenuína.
A complicidade entre Chao e Pico convértese nunha segunda pel dos personaxes, que conseguen contaxiar o patio de butacas co arsenal de afectos contraditorios desta relación entre dous vellos que se aferran á vida con lucidez sen ocultar a vulnerabilidade.
Desta montaxe _xa podemos vaticinar que será un dos éxitos da próxima temporada_ teremos que falar máis polo miúdo.
De momento, saiban que é unha desas funcións polas que transita, brillante, o sentimento.
A compañía Chapitô de Portugal presentou o domingo O grande criador, unha obra que reinterpreta diversos episodios da Biblia en clave de humor.
Os de Chapitô practican un teatro xestual, con pouco texto, inserido nunha escenografía realizada con materiais de refugo reciclados.
Coma se quixesen referendar unha daquelas antigas declaracións de principios que ennobrecían o oficio de cómico e que sostiñan que abonda cun actor para levantar un espectáculo.
Moi ben dirixidos polo inglés John Mowat, fixeron todo un alarde de imaxinación á hora de crear narrativas a partir de obxectos humildes:
nas súas mans, unha caixa de cartón pode ser a arca de Noé, o pico dun outeiro, un casco, un león...
Fannos visualizar mundos que non existen a partir da axilidade expresiva, do xesto facial, do movemento do corpo.
Unha gran preparación física permítelles voar de papel en papel.
Mesturan técnicas procedentes do circo, da danza e da pantomima para despregar uns argumentos simples pero divertidos, irónicos, ás veces punzantes.
Algunhas escenas non teñen prezo:
Xesús animando coma un hooligan calquera ao seu equipo favorito (Galilea, por suposto) e remedando _en compañía de Xudas_ un partido de fútbol.
Unha boa parte do público non entendeu que, sendo portugueses, representasen a obra nun defectuoso castelán que rebaixaba a eficacia das chanzas textuais.
As preguntas que se formula un ante estes feitos son as de sempre.
Até cando?
Polo que levamos visto, os organizadores do festival superaron con tranquilidade as primeiras probas.
Os espectáculos gustaron e o auditorio rexistrou cheos.
Non obstante, bótanse en falta propostas que acheguen algo máis do risco que se lle presupón a un festival destas características.
Veremos se na semana que queda se solventa esta eiva.
Dúbidas
Leo na revista CLIJ unhas palabras de Liliana Heker, escritora e directora do Fondo Nacional das Artes de Arxentina, nas que afirma que "a lectura, moitas veces, obrou en min sinxelamente como un refuxio e como un consolo".
Eu levo ben anos predicando (como din os meus bos amigos Xabier Docampo e David Otero) as excelencias da lectura.
Levo ben anos en contacto con alumnos/as, con ensinantes, bibliotecarias ou promotores de lectura tentando convencelos dos beneficios indiscutibles da literatura.
Anos e anos de reflexión continua (e tamén de dúbidas) para contaxiar o meu amor pola palabra escrita a tantas persoas dispostas a caer na rede dos meus argumentos.
Canseime de dicir que a literatura divirte, relaxa, estimula.
Que provoca pracer, esperta a sensibilidade, alenta a imaxinación, desenvolve a capacidade crítica no lector e introdúceo en novas realidades e experiencias.
Sempre mantiven que un bo libro pode favorecer a madurez psicolóxica dun neno, ademais, se cadra, de fomentar actitudes de tolerancia e solidariedade.
Todo isto pode soar demasiado grandioso, demasiado transcendente.
E xa dubido destas afirmacións que noutrora me parecían incuestionables.
Hai quen afirma que o importante é que o lector ou lectora goce lendo con calquera tipo de libro.
Non o sei.
Cada día teño máis dúbidas.
Do que si estou seguro é de que, por desgraza, o acto de ler non nos fai necesariamente mellores persoas, pero nesta experiencia intensa, variada e rica que é a lectura, un séntese máis libre e comprometido coa dignidade que a miúdo desprende a palabra literaria.
O mundo dos monstros
Interesante e didáctico álbum ilustrado que, a xeito de minienciclopedia, nos amosa o mundo dos diferentes monstros cuxas presenzas dende sempre acompañaron os xogos e mais os soños dos cativos, nesa idade onde a fantasía e a crenza inxenua da realidade son os alicerces da existencia.
Trátase dun conxunto de catro contos de distintos autores e ilustradores pero que gardan o mesmo espírito narrativo e plástico, chegando a conformar un todo onde os protagonistas son os nenos xunto aos seus heroes e, como non, aos seus temidos monstros.
Destaca a perfecta simbiose que hai entre eles.
Esta non só se observa na forma (todos seguen a mesma estrutura: presentación de personaxes, o relato, anotacións á marxe dereita sobre costumes dos monstros e un apartado á marxe esquerda sobre léxico ou expresións), senón que tamén no fondo, xa que coinciden no seu coñecemento do mundo infantil plasmándoo nas súas historias tenras, verosímiles nas que non falta o humor a través do emprego dunha linguaxe moi expresiva que non escatima recursos para establecer comunicación co lector.
Da mesma maneira cobran importancia todas as ilustracións, tanto as dos relatos coma as das marxes, que inzadas de cores vivas son unha alternativa visual ao texto.
Manuel Rivas, escritor e xornalista
'Nestes artigos fuxín da brevidade dos aforismos do blog'
Manuel Rivas (A Coruña, 1957) ten unha ampla bibliografía xornalística, froito das súas colaboracións en diferentes medios desde hai case 30 anos.
En Os grouchos (Xerais) fai acopio dos textos que publicou desde hai dous anos no suplemento literario 'Luzes', nas páxinas da edición galega de El País.
Os grouchos é un libro de xornalismo literario ou de literatura xornalística?
Cando pasan de ser textos soltos e se converten nun libro penso que abandonan o xornalismo para se converteren en relatos, non do hemisferio da imaxinación senón do da realidade, que é onde se garda toda a escrita xornalística.
É por iso que eu prefiro definir este libro como memoria: memoria que sente, que está viva e que ri.
É Groucho o único Marx que segue a ser referencia ideolóxica?
O de "grouchos" púxenllo porque xunguía nunha soa palabra a referencia ao humor e ao ambiente de ir de tabernas, beber viños, ir de grouchos.
A base da nosa literatura humorística, que eu seguín, foi a da ironía.
E a ironía é moi "marxiana" e tamén moi galega.
Ademais, entre nós o costume do chiqueteo creou co tempo un espazo cultural propio, non só de lecer.
É máis, moitos dos grouchos deste libro escribinos a man e na taberna, como debe ser.
Como xorde a idea da sección?
Cada vez que ideo unha sección para un xornal procuro facer algo completamente distinto ao que xa fixen.
Neste tempo no que o blog creou certa tendencia na escrita ao aforismo, á brevidade, eu quería saír polo lado contrario.
Propúxenlles aos meus "xefes" en El País, Félix Monteira e Xosé Hermida, escribir catro ou cinco folios todas as semanas, buscar unha forma de expresión que non se puidese "despachar" en dous minutos.
O humor é unha forma de expresión ou unha recolleita do humor da propia vida?
Desde o meu punto de vista, o humor é un elemento consubstancial á nosa forma de expresión colectiva.
O humor galego é misterioso e libertario.
Como escritor, coido que o humor nos axuda a saír da solemnidade e o aborrecemento.
Cando escribo, poño a lidar o optimista e o pesimista que levo dentro, a ver que pasa.
Gustaríame facer un tándem con Xosé Luís Franco Grande para darmos cada un a nosa versión da vida.
Aquela polémica con Franco Grande foi agria?
Non especialmente.
É bo que haxa discusión, debate, que as ideas estean no fervedoiro.
O cambio do Goberno tivo como consecuencia, entre outras moitas cousas, un florecemento do xénero xornalístico da opinión.
Hai moitos e moi bos opinadores.
Cando xurdiu o "Nunca Máis" a sociedade osixenouse de novo e volve haber liberdade á hora de escribir.
Este é un período moi semellante en fecundidade e vizo a outros intres de salto cara adiante do noso pensamento, como o Rexurdimento, na I República, e a Xeración Nós e o Partido Galeguista, na II República.
Hoxe en día hai tres ducias de opinadores que traballan con pluralidade e calidade, e non só nos medios convencionais, tamén nos blogs.
Este seu libro, se un esquece a procedencia, case se pode ler como unha novela, ou un feixe de ensaios históricos.
Após empezar a escribir estes textos no xornal decateime de que a min a actualidade, a novidade do que está a suceder, levábame obrigatoriamente a unha viaxe histórica.
É un traxecto pendular porque moitas veces que recordo ou leo sobre o pasado, véñenme á cabeza as últimas novidades.
Unha das miñas frases favoritas pronunciouna Walter Benjamin cando dixo aquilo de "Hai que arrancarlle á tradición o conformismo".
Velaí a receita para seguirmos fieis a nós mesmos sen caer no inmobilismo.
A tradición foi atacada moitas veces porque confundíase tradición co peor da tradición pero no pouso de séculos da nosa cultura hai máis que aproveitar que de tirar para fóra.
Acho que a novela contemporánea é a sublimación da tradición.
É un espazo de integración das linguaxes ao xeito dos circos concéntricos dos petroglifos.
Quere iso dicir que os xornais están cheos de "novelas contemporáneas"?
A gran diferenza entre xornalismo e literatura está na experiencia e na linguaxe.
Pero, sobre todo, o exercicio de xornalismo baséase principalmente no intento de contar a verdade.
Alguén ten que contar a verdade!
Ou polo menos intentalo.
Nos seus textos chama a atención a meticulosidade, a corrección e a pulcritude.
Non é iso complicado de máis cando se escribe a cada semana?
Para min, escribir supón unha gran responsabilidade.
O escritor debe sentirse lector e ser consecuente con iso.
A miña é unha posición de autoesixencia, tanto no xornalismo como na literatura.
Cando me poño a escribir unha reportaxe fágoo coa mesma seriedade que cando escribo unha novela curta.
É unha falacia pensar que algo é inferior por saír nun xornal e non nun libro.
Vostede é un dos poucos escritores en galego con sona en Madrid.
Desde unha óptica "madrileña", cales son as causas da publicación do Manifesto pola Lingua Común?
É unha loita no campo da liberdade onde as armas están trabucadas.
Coido que ese manifesto non lle fai ningún favor ao castelán.
As linguas non poden ser culpadas de nada;
é ilóxico intentar mercadear con elas.
Foron creadas para se abrazar.
O plurilingüismo será sempre unha virtude.
Quen pense o contrario terá que explicar qué ten de positivo subtraer un saber.
O lóxico sería chamar á biodiversidade, non ao contrario.
Non me cabe na cabeza facer un chamamento, desde á intelectualidade, ao furto dun coñecemento.
'Prefiro un fusilamento á condescendencia co tufo paternalista", isto foi o que veu dicir unha escritora nun blog a propósito dunha opinión do crítico sobre a súa recente novela.
Eu concordo, e, de feito, penso que é precisamente esta actitude de falsa protección a que cómpre revisar nas nosas letras.
Non é doada a tarefa da crítica.
Ridiculamente paga, pouco recoñecida, puñeteiramente difícil.
Un bo texto crítico presupón moitas cousas: cultura, finura, xenio.
E, ao cabo, a asunción da excesiva inmediatez dunha lectura que, de xeito inevitable, simplifica.
Moitas esixencias, pouca gratificación.
Con todo, a crítica xornalística é un elemento indispensable nas literaturas.
O lector precisa atopar claves que o axuden a paliar a ansiedade da elección nun mercado cada vez máis sobrecargado;
o autor precisa atopar a súa imaxe no espello, coñecer as liñas de resistencia que ofrecen os seus textos.
A literatura galega é xa madura, diversa, libre.
A crítica literaria galega, porén, necesita crecemento.
Cómpre, pouco e pouco, do mesmo xeito que aconteceu coa crítica filolóxica, centrada na posición dos pronomes átonos, facer desaparecer entre nós as tendencias opostas, tanto cara ao proteccionismo insulso como cara á descualificación espúrea.
Precisamos máis voces, de diferentes idades, por enriba e por embaixo desa franxa dos 40 aos 50 que é hoxe por hoxe case a única que escribe.
Necesitamos unha crítica máis valente que se atreva, sempre explicitando os seus criterios, a dar caña sen fantasmas, centrada na literatura e non nos seus ananos.
Benvida sexa a liña de Protexta, toda unha declaración de intencións dende o mesmo nome da cabeceira.
Falta agora que os idosos decidan ler, eles tamén, a cara descuberta.
Eficacia sen alardes
Levamos unhas cantas semanas coa brevidade nos beizos das letras.
E falamos de Atracción total (Carmen Blanco, Xerais) e de Flor do Grelo (Nacho Taibo, Laiovento), no extremo da brevidade.
Tamén das novelas breves A venus de Cristal (Chelo Suárez, Xerais), de Pan e coitelo (Bieito Iglesisas, Galaxia), Unha puta percorre Europa (Alberto Lema, Galaxia) ás que se suma esta As mellores intencións, de Begoña Paz Rey, vencedora do I Certame de Novela Curta Centenario da Cidade de Riveira.
Non é máis ca un prexuízo, pero dise que ao verán lle acaen lecturas próximas á brevidade, á levidade...
Porén non fagan caso de asertos similares.
Unha boa historia, ben contada, satisfai igualmente en calquera cuarto do ano.
Esta As mellores intencións, élles unha novela breve que se le dun tirón.
"Dun tirón" non equivale, de primeiras, a ningunha valoración da cualidade literaria.
Aínda que a xente tende a concedelo así, en virtude de que é fiel baremo do poder de atracción que unha historia é capaz de exercer nun lector.
Porque é síntoma inequívoco de que estamos diante dun narrador moi eficiente _e, a miúdo, tamén moi discreto, sabedor de que el é tan importante para a historia coma a historia para el e que o mellor que pode facer é non perderse en virtuosismos inútiles.
Intelixente, eficaz e marabillosamente discreto son os cualificativos que mellor definen a narradora desta novela de Begoña Paz.
Intelixente.
Dedúcese, entre outros aspectos, da habilidade coa que debuxa con palabras un personaxe como Gabriel, un ser anodino que procura pasar pola vida sen meirande dano, renunciando a calquera tipo de protagonismo malia comprobar como a existencia o maltrata.
Ir lendo como todo o machaca e despois como lle vai collendo interese a vivir, a partir dun feito fortuito.
Como no frío vital vai acendendo o lume dun amor desinteresado, obsesivo, sacrificado.
Ir lendo como a ese debuxo se superpón outro no que un novo Gabriel vai, pouco a pouco, querendo ser protagonista.
Intelixente narrador que ensina sen declarar.
Todo isto desde unha sintaxe narrativa composta de diferentes tríos con vértices comúns.
Xogo de tríos que se suceden e superpoñen, e que constitúen tamén unha intelixente estratexia para moverse dentro da novela breve, xénero que esixe pericia á hora de caracterizar as personaxes secundarias.
Toda esta intelixencia redunda en eficacia narrativa, desprovista de calquera tipo de alarde estilístico, mais cunha coidada selección léxica e unha disposición igualmente pensada.
Unha única condicionante:
a conciencia de que se está a escribir unha novela breve.
E, polo tanto, dos elementos que ha de empregar, porque unha novela breve non é unha novela acurtada nin tampouco un conto longo artificialmente sobredimensionado.
O conto leva o remate implícito no inicio e esta é unha historia ininterrompida de causas e consecuencias de cara a un desenlace abismal.
Gabriel conseguirá, si, ser protagonista, decidir os seus actos.
Porén, iso non quere dicir que a vida deixe de machacalo, abocándoo a un remate sen alternativas, que aínda que resulta un tanto previsíbel tamén é certo que parece tristemente lóxico.
Como se o Pedriño (das Cousas de Castelao) tivese o final de Rañolas.
As mellores intencións é unha novela breve moi dura, cruel e tenra á vez.
Un discurso no que a tenrura e o amor, tratan de impoñerse, de seren o centro da vida, aínda que para iso teñan que reinventarse, que tolerar ao seu carón a presenza doutros seres movidos por obxectivos máis mundanos.
O concello da Coruña abandona a polémica do L.
Nun acordo plenario o Concello da Coruña aprobou, coa oposición do PP, un acordo para desistir do recurso de casación interposto ante o Tribunal Superior de Xustiza de Galicia (TSXG) contra un auto de xullo de 2004 que impedía a utilización de "La Coruña' como nome oficial da cidade.
O voceiro do PP, Carlos Negreira, considerou que esta renuncia supón "un pagamento de peaxe" ao BNG .
O ex alcalde Francisco Vázquez á fronte, levaba un cuarto de século sostendo contra toda sentencia o uso do castelanizado 'La Coruña'.
A Mesa, que promoveu a maioría das accións xudiciais amosou a súa satisfacción.
Corrección política incorrecta
A autora chicana Sandra Cisneros asina unha malograda novela de formación
Sandra Cisneros é, seica, unha autora de éxito nos Estados Unidos, célebre por tratar temas feministas no ámbito da minoría chicana.
A casa de Mango Street non é unha novela no sentido clásico do termo.
Trátase máis ben dunha colección de viñetas de escasa extensión _unha media de entre dúas e tres páxinas_ que teñen como fío condutor a protagonista, Esperanza, unha "case adolescente" que describe pequenas escenas da vida nun gueto dunha gran cidade.
Igual que todos os habitantes deste suburbio, Esperanza é de orixe latinoamericana _os seus pais son mexicanos_ e os episodios que relata detallan como transcorre a existencia nun ámbito, o dos emigrantes, de pobreza e marxinación.
Neste espazo, a protagonista enfronta a confusión que implica o paso da infancia á idade adulta, aprende a asumir a súa condición feminina e a súa relación coas persoas que a arrodean.
Isto converte a novela nunha especie de Bildungsroman de carácter feminista na que a personaxe principal se fai eco da vella reivindicación de Virginia Woolf de "un cuarto de seu" ampliándoa a "unha casa de meu".
Unha casa que simboliza a fuxida dun medio opresivo.
Até aquí todo moi convencional e moi politicamente correcto.
De feito, a lapela do libro infórmanos de que A casa de Mango Street se utiliza en moitas escolas dos Estados Unidos como lectura obrigatoria, o cal, dados os tempos que corren, soa máis coma unha ameaza que coma un eloxio.
E lamentabelmente, os malos augurios materialízanse en canto comeza a lectura.
En primeiro lugar, a medida que avanza no libro, o lector comeza a sospeitar que a escritura en viñetas non é senón un recurso destinado a ocultar a incapacidade para facer progresar unha historia, para crear personaxes cun mínimo de coherencia, para dotar de sentido a narración.
Calquera lector de boas novelas sabe que nelas non existe detalle que non estea ao servizo do progreso dramático da historia.
En A casa de Mango Street, pola contra, os episodios narrados actúan por acumulación e, no canto de producir avance, provocan a parálise dunha trama que carece de propósito.
En segundo lugar, Cisneros preséntanos moreas de personaxes que encarnan diferentes paradigmas da situación dos emigrantes nunha gran cidade pero, en canto os esboza, abandónaos á súa sorte, esquecéndose deles.
Estes personaxes son, ademais, estáticos, non existe progresión nuns caracteres xa definidos dende a súa aparición e o único que fan _cando comparecen en máis dun episodio_ e demostrar que son o que xa sabiamos que eran.
Finalmente, as peripecias son pura descrición, non afondan nas circunstancias das que dan conta e _igual ca na creación de personaxes_ non estabelecen relacións de causa e efecto entre as diferentes viñetas.
Por poñer un exemplo bastante ilustrativo, a protagonista é violada nun dos capítulos:
lonxe de se nos explicar como ese traumático incidente modifica a súa personalidade ou o seu comportamento, non se volve facer mención do asunto, como se non tivese máis importancia que calquera dos nimios sucesos que se nos contan ao longo do libro.
Esta indefinición afecta fatalmente á voz narradora:
a protagonista semella demasiado inocente para ser veciña dun gueto coma o que se nos quere describir.
E o estilo de Cisneros contribúe a esta confusión: unha prosa que pretende ser poética, pero que en realidade oscila entre o infantilismo _"xirasoles grandes como flores marcianas" (?)_ e o acaramelamento pretensioso _"a xente que vive nos outeiros dorme tan preto das estrelas que se esquece dos que vivimos pegados a terra".
Un estilo moi propicio á manipulación emocional.
Mais o peor é que, no seu afán de denunciar as pobres condicións de vida das mulleres nos barrios de emigrantes, Cisneros consegue exactamente o contrario do que pretende.
Ridiculamente, todos os homes que aparecen nesta novela _todos latinos_ son abusivos, violadores, proxenetas ou delincuentes.
Se a isto lle engadimos que a protagonista, para liberarse desta opresión, busca refuxio na cultura occidental _o seu horizonte debúxano os barrios do centro da cidade, é dicir, os habitados polos brancos_ vemos que _probabelmente contra a intención da autora_ o peor dos estereotipos racistas prevalece na lectura do libro.
Cabe interrogarse sobre se esta clase de libros levan numerosos premios e son lectura obrigatoria nas escolas americanas precisamente porque contribúen a perpetuar certa clase de paradigmas coloniais _as mulleres das atrasadas sociedades étnicas son unhas vítimas ás que non lles queda máis remedio que refuxiarse na libre América_, pero esa discusión queda fóra das marxes desta crítica.
Preséntase A árbore seca, gañador do IX Premio de Poesía Fermín Bouza Brey.
O autor, David Souto Alcalde (Vilagarcía de Arousa, 1983), estivo acompañado polo director da editorial Espiral Maior, Miguel Anxo Fernán Vello, o escritor Manuel del Río e a directora de Toxosoutos, Iria Lago, na presentación deste seu primeiro libro.
Estudante de Filoloxía Románica e Teoría da Literatura, na USC, gañou xa diversos premios de poesía, entre eles, o Faustino Rey Romero.
Agora ve editado o seu primeiro volume.
Outro xeito de educar
Xesús R. Jares publica dous libros, Educación e paz (I e II). 25 anos de Educadores pola Paz, publicados por Xerais.
Neles repasa o catedrático de Didáctica a experiencia de todos estes anos dun concepto de pedagoxía innovador e diferente.
Inclúe CDs con documentos.
Álvarez Blázquez arqueólogo
Escritos sobre arqueoloxía e Estudos sobre o Paleolítico configuran a colección 'Homenaxe a X. M. Álvarez Blázquez', que publica o Instituto de Estudos Miñoranos na súa serie 'Universitas Minoris'.
Ambos os textos do polígrafo tudense forman parte da súa produción histórica e arqueolóxica, á que se dedicou durante moitos anos.
Os máis dos textos foron escolmados de diferentes publicacións.
Nova Biblioteca Piñeiro
Galaxia publica os dous primeiros volumes da nova 'Biblioteca Ramón Piñeiro', A linguaxe e as linguas, texto do discurso do seu ingreso na Real Academia no 1967, no que reparaba na relación entre a lingua e a identidade do pobo galego.
Inclúe un limiar de Henrique Monteagudo e a resposta de Domingos García-Sabell; e Olladas no futuro, reflexións de toda caste que se acumularon no escritorio do prócer galeguista durante 25 anos.
25 espectáculos para a Feira Galega das Artes Escénicas 08.
Entre o 13 e o 17 de outubro, 20 compañías galegas, tres portuguesas e dúas de Euskadi, comunidade autónoma convidada, ofrecerán as súas propostas no marco da Feira Galega das Artes Escénicas, que se desenvolverá en cinco espazos de Compostela.
Tres espectáculos de danza, oito de teatro infantil e 14 propostas para público adulto integran a programación xunto con dúas mesas de debate.
Novas da Galiza
Helena Irímia entrevista a António Llanos, portavoz da Plataforma en Defensa do Transporte.
Luísa Cuevas conversa con Helena Bengoetxea, do equipo técnico de Cuba información.
Edítase o derradeiro número d'O Pasquim, suplemento humorístico.
José Vicente reflexiona sobre os perigos da telefonía móbil.
Eduardo Maragoto entrevista a Joám Lopes.
Na contraportada entrevístase a Ilduara Medranho, da Assembleia de Mulheres do Condado.
Abrente
O editorial chama á concienciación da sociedade sobre as consecuencias do neoliberalismo sobre as súas vidas: paro, inflación...
Maurício Castro reivindica a figura de Carvalho Calero.
Iago Barros Minhons analiza as consecuencias da protesta estudantil contra Mª San Gil na USC.
Tamén se inclúe a crónica das XII Xornadas Independentistas Galegas.
Esculca
Héitor López de Castro repara nas dificultades de separar Igrexa e Estado.
José Ángel Brandariz García repara nas teorías da excepción que se produciron nos procesos contra o contorno de Batasuna.
Ademais, noticias breves sobre asuntos que teñen a ver cos dereitos civís.
O primeiro Murado onírico
Hai autores que medran como as árbores, que enraman cos anos poderosamente ata se converter en frondosos carballos da palabra.
Velaí o exemplo de Miguel Anxo Murado, quen dende a primeira hora deu ás letras de noso obras de contrastada valía, aínda que non fose ata os últimos anos que viu acrecentada a súa sona e logrado o unánime recoñecemento con excelentes libros como Ruído, Mércores de cinza ou, ben recentemente, O soño da febre.
Esta última entrega narrativa do lugués, por certo, entronca directamente cunha outra obra súa que no seu día non recibiu tanta atención aínda que moitos son tamén os seus méritos: De soños e derribos, publicada na extinta colección Ronsel da Editorial Galaxia por volta de 1986 e que logo tería unha segunda edición revisada e ampliada en 1993 baixo o título de Memoria de derribos.
Naquela súa primeira incursión no eido da prosa de ficción en galego (xa gañara tres anos antes o prestixioso Premio Café Gijón coa obra castelá Metamorfosis benezianas) asomaba unha orixinal recreación da narrativa urbana galega do momento.
Murado facía radicar as súas tramas na cidade como protagonista físico.
Destarte, a propia urbe convertíase no núcleo principal da acción, o eixe estruturante fundamental, e non así o conxunto de persoas que por ela pululan.
Influído polo Hoffmann das atmosferas máis inquietantes e opresivas e os cribles máis inverosímiles, as historias do de Lugo recreaban un realismo virtual, unha subspeciem de realismo máxico persoalísimo que abraiaba polos finais sorpresivos á maneira de Poe (ou na tradición galega Dieste), nunha disposición de todo o relato cara a un remate inesperado.
Ora ben, sobre todo sorprendía naquel primeiro Murado a asunción e posprocesado das lecturas de Bioy Casares e a súa A invención de Morel e, aínda máis, do Jan Neruda dos Contos da Mala Strana onde tamén se recrea unha atmosfera lunar prima irmá da do lugués: Selene símbolo, noites aluaradas e plenilunios que velan os soños-relatos que conforman o libro.
Na estela do Fole xenuinamente pantasmal e o Cunqueiro de imposible imaxinación deformante, as súas historias de cuartos transformados en campos de golf, mares ou teatros de ópera son, en boa medida, froito dos soños ou insomnios dos seus tres protagonistas, feito este que contribúe a darlle cohesión a un conxunto polo demais heteroxéneo e que, de paso, o achega outravolta ao amentado O soño da febre.
Parodias do mundo da ciencia, estraños xogos de alternancias máxicas e esotéricas, nostalxias inventadas e melancólicas do pasado da cidade amurallada, historias paralelas de dobre título e recendo de western, casas animadas e insomnes, enredos parateatrais sobre a alma das vivendas e as insalvables distancias, relatos de procuras arqueolóxicas, seres con personalidade múltiple que deambulan polos territorios do paranormal en aventuras témeras e trepidantes, engados do fatum humano e casas labirinto, fogares cosmos con bibliotecas borgianas sen límite coñecido.
Todo e máis nun libro no que Murado amosaba xa o narrador de raza que nel ía e que os anos acabarían por confirmar.
Galaxia, a editorial que traduciu a Heidegger e rompeu o folclorismo franquista
En plena ditadura, a editorial Galaxia traducía ao galego a un dos filósofos europeos máis esixentes do momento, rompendo así a visión folclorizante que o franquismo tiña reservada para a lingua.
Agora recibe a Medalla de Ouro de Galicia, a máxima distinción que concede o Goberno autónomo
Víctor Freixanes e Carlos Casares, os máis recentes directores de Galaxia, nunha viaxe a Berlín nos anos 90.
Que a editorial máis veterana de Galicia apenas ten 58 anos é toda unha explicación sobre os avatares da cultura, a política e a literatura galegas.
Cando un grupo de galeguistas, practicamente a totalidade das figuras que traballaban no interior e non tiveran que exiliarse, se reúnen para fundar a editora en 1950, descoñecían canto podía durar unha aventura que tentaba abrir luz nunha situación ditatorial que prohibía de facto a difusión e edición do libro en galego.
Aquela decisión fundacional respondía a unha idea clave:
non podemos permitir a desgaleguización de Galiza, o esforzo que nos levou a plebiscitar un Estatuto en 1936 non pode caír en saco roto, busquemos a maneira de erguer unha bandeira que nos represente.
Ese é o momento inicial que precisamos lembrar para entender cabalmente que non se trata só dun recoñecemento puntual a unha das principais firmas editoriais do presente libro galego.
Se nun galardón desta índole se recoñece unha traxectoria, o caso de Galaxia é quizais o mellor exemplo do camiño que levamos percorrido nestas décadas.
Desde as primeiras edicións de Ramón Cabanillas, á fundación da revista Grial, ás primeiras traducións ao galego de relevantes filósofos europeos, á realidade actual dun fondo editorial que Victor Freixanes anuncia que vai ser dixitalizado e no que están a práctica totalidade dos clásicos galegos e se incorporan continuamente as novas fornadas de creadores.
Entrega o 25 de xullo.
A entrega producirase o próximo 25 de xullo, data que tamén os promotores elixiran, en 1950, para asinar a acta fundacional.
O presidente da Xunta falou na súa motivación do premio do "compromiso coa recuperación do galego e o exercicio da liberdade posto en práctica pola Editorial Galaxia".
Na actualidade Galaxia está presidida por Víctor F. Freixanes, que substituíu en 2002 ao falecido Carlos Casares.
O fondo editorial conta con preto de 2.500 volumes editados e un catálogo vivo de case un millar de títulos.
Pero ademais ten abordado nos últimos anos diversos proxectos audiovisuais e expositivos, continuando unha senda que xa abrira nos anos 60 en colaboración coa discográfica Edigsa, que puxo en circulación os discos inaugurais do movemento Voces Ceibes.
Versos de soltura singular
Anovadora e envisa, María do Cebreiro, en Cuarto do outono (núm. 7 da colección Edoy Leliadoura), é quen de capturar o latexo do instante máis cotiá, esbozar sons e figuras a turbar a memoria e, con singular soltura, converter o desacougo e a análise no tecido íntimo do poema:
formas e imaxes evocadoras e irónicas a perfilar o contorno e apuntar sensacións e conflitos, situacións e lembranzas.
Así, amosa a sensación e a distancia <inicio_poema></inicio_poema>_De pequenos pensamos<novo_verso></novo_verso>que todas as persoas<novo_verso></novo_verso>teñen a mesma idade_<fin_poema></fin_poema>, a intuición e a ausencia <inicio_poema></inicio_poema>_A memoria é un río.<novo_verso></novo_verso>Podémola cruzar<novo_verso></novo_verso>máis de dúas veces_<fin_poema></fin_poema>, a mirada irónica, a melancolía <inicio_poema></inicio_poema>_Eu nunca usei as mans para ferir.<novo_verso></novo_verso>Nunca abrín unha carta sen permiso.<novo_verso></novo_verso>Nunca escapei dun bico.<novo_verso></novo_verso>Nunca me arrepentín.<novo_verso></novo_verso>(Aquí mentimos todos.<novo_verso></novo_verso>Aquí todos seremos descubertos.)_<fin_poema></fin_poema>, a esperanza e a memoria <inicio_poema></inicio_poema>_Curamos porque existen as feridas.<novo_verso></novo_verso>O que unha vez amamos non nos deixa_<fin_poema></fin_poema>, a tensión e a tristeza.
Afastada da énfase postiza e do alarido insípido, María do Cebreiro detense nos detalles, perfila sombras e sensacións e, indagando nos soños e nos días, revela o tremor do instante e a soidade cotiá:
rumores e formas a esbozar intuicións e conceptos.
Ilusións soterradas e turbadoras imaxes, situacións e miradas a filtrar o ritmo e a tensión, a angustia e o son.
Vigo acolle a mostra Curros Enríquez. Nación, liberdade e progreso.
Dende o pasado 5 de xullo exhíbese diante do Museo de Arte Contemporánea de Vigo a mostra itinerante que repasa a traxectoria literaria, social e política do escritor no centenario do seu pasamento a través de oito paneis con información gráfica e proxeccións audiovisuais.
A exposición inscríbese dentro dos actos organizados pola Consellaría de Cultura, a Deputación da Coruña e os concellos da Coruña, de Vigo, Ourense, Compostela e Pontevedra.
Musa trasatlántica
Fíxose de agardar o novo disco de Uxía, após de oito anos da súa anterior entrega, e abofé que pagou a pena o adiamento, pois durante este tempo a nosa cantora, ateigada de actividades máis ou menos coñecidas por todos, estivo mergullándose no amplo mundo da Lusofonía que enchoupa este "Eterno navegar".
Porque, quen dixo que Galiza concluía no cabo Fisterra?
Sen o menor atisbo de imposición, podemos considerar como territorios próximos a Brasil, Cabo Verde e por descontado Portugal, pois foi en Sintra _localidade próxima a Lisboa_ onde se materializou a gravación que se nos ofrece.
Recluída no estudo, Uxía peneirou as vivencias que precederon a este rexistro, e deu cun disco recollido, lírico, coherente e lineal dentro da diversidade.
Un clásico xa desde o momento da propia edición, como proba a inclusión de dous temas inmortais do noso repertorio: "Unha noite na eira do trigo" e máis o "Alalá de Muxía" _canto que sobrevive á catástrofe do Prestige_, versións ambas que se din respectuosas destes cantos que nunca debéramos dar por esquecidos, pois neles está recollida a esencia do noso hábitat.
Un lugar acougado no que ancorar cal navío de carne e oso pode ser a illa de Arousa, recuncho onde se reconvirte en "A fala da serea".
"Rumores de falúas", complicidade amorosa segreda(?) , equiparable á que a seguir manifesta en "Eu en ti", segundo poema do Celso Emilio Ferreiro.
Precisamente o autor celanovés afirmou nunha ocasión que Galiza é un país con personalidade de seu, mais inserido no mundo, e como por casualidade o tema "Nalgures", con letra de Marica Campo, abonda nesta dualidade.
Outras vibracións son as que proceden das Açores, ben que trasladadas á península na voz senlleira do Adriano Correia de Oliveira, é o caso d"A Lira", símbolo de resistencia espiritual, nesta versión coa concorrencia doutros colegas que expanden o lirismo cara a un canto coral.
Como síntese de produción circular, o disco comeza e conclúe cun tema, "As nosas cores", canto feminista en dobre versión.
As colaboracións puntuais doutras voces que comparten con Uxía algunhas cancións reafirman a súa condición de protagonista do rexistro, pois a maiores tamén é autora de varios temas e centro en definitiva deste universo transatlántico que ela domina como ninguén, mesmo o "Eterno navegar" con texto do alentejano Paulo Abreu.
Non de balde pasaron máis de vinte anos desde a súa primeira gravación, e a madurez mostrada na interpretación redunda nesta ocasión nunha menor énfase en aras dun maior acougo.
Cualidade favorecida polo atinado tratamento instrumental de todas e cada unha das composicións do disco, nas que se deixan translucir cadencias propias dos territorios evocados, como a "Morna sentida" a respecto de Cabo Verde.
Hai ritmo nomeadamente nas percusións, melodía nas cordas e teclados, contraste nos metais, a curiosidade da breve inclusión dun serrucho.
E con tan variado aditamento preguntarán vostedes, como se conseguiu materializar un disco tan equilibrado?
Amais da centralidade mostrada pola propia Uxía, salienta o nome de Paulo Borges, compositor e pianista provinte das Açores, que soubo estar á altura da nosa musa como máximo responsable que é dos arranxos á par que coprodutor.
A sorpresa da súa descuberta é menor se reparamos no bo gusto que a artista mostra habitualmente na procura dos músicos acaidos para o seus rexistros.
Xa o comprobamos en "Estou vivindo no ceo", "Danza das areas" e agora con esta última entrega, que completa unha triloxía pletórica de evocación sensorial.
Al dente, This way up e Casitas, mellores curtas de Mundos Dixitais.
O V Festival de animación Dixital, o certame de Mundos Dixitais da Coruña, premiou como mellor curta do Estado a Casitas, de Juan Carlos Mostaza, unha produción que aborda con humor a crise inmobiliaria.
No apartado internacional fíxose co premio Al dente, o conto macabro que mestura ópera e gastronomía de Jean-François Barthelemy, Maël François e Carlos Felipe León Ortiz.
O público seleccionou This way up, de Smith &amp; Foulks.
Un vello chinés en América
Dúas escenas de Mil anos de oración.
O cine de Wayne Wang poderíase resumir en poucas palabras:
dúas persoas conversan.
E con isto estariamos abrindo a posibilidade do aburrimento máis absoluto.
Se Wayne Wang non aburre e, por riba, prende o noso interese, e porque posúe o don de contar unha historia cinematográfica con poucos elementos.
Mil anos de oración, que gañou a Concha de Oro de San Sebastián, é unha película minimalista, aparentemente breve, que conta unha pequena historia, pero que a pouco que lle deamos voltas, que a repensemos, garda dentro máis do que parece.
Certamente é unha pequena historia, baseada nun pequeno relato (sempre pensei que a narración breve, o conto, é a sustancia máis intensa coa que se pode facer o cine, porque deixa abertas todas as posibilidades para que o director tome mando do asunto) que conta unha anécdota aparentemente pequena: o encontro (e desencontro) entre un pai chinés, que vén da Revolución Cultural, e unha filla que vive en Estados Unidos;
en breves días vanse coñecer máis que en toda a súa vida.
Pero hai máis;
por unha parte, un estilo de autor, como quedara patente en, por exemplo, Smoke, un estilo no que é importante o ollo que mira, sexa o do personaxe ou o do espectador, e que inscribe a esas dúas persoas que falan nunha paisaxe;
eses diálogos, breves, ás veces excesivamente literarios, remachan a cada un dos personaxes tanxenciais que pasan pola película, e cada conversa é como unha pincelada, unha peza do puzzle que conforma despois a historia en total.
Pouca xente, poucos actores, que dan voltas ao redor dun chinés viuvo e xubilado, que chega a unha cultura diametralmente distinta, coa mente aberta e disposto a falar con calquera, incluidos os mormóns (unha das escenas máis felices do filme) e a aprender as novidades que lle achega unha cultura que non pode entender de todo.
Mais, a película ten outra cara ben interesante:
é unha historia sobre a linguaxe e a necesidade de comunicarse e de expresarse en calquera lingua;
agora que aparecen polémicas como se fose trebo de que se temos que falar isto ou aquilo, de que se somos bilingües ou non, o exercicio no que nos mete Wayne Wang é, cando menos, insólito.
A ver;
esta película é unha producción americana, pero o noventa por cento está falada en chinés (con subtítulos) e un cinco por cento é un diálogo entre o vello chinés, na súa lingua, e unha vella dama de Irán que fala en farsi e que se entenden nun inglés escaso e monosilábico.
O espectador asiste a unha proba interesante:
o diálogo, do que entendemos só a parte inglesa (por certo, doblada, cando puideron deixala xa tal e como estaba, total para catro palabras e media...) explícanos máis da Revolución Cultural e da Revolución dos Aiatolas que trescentos artigos de opinión periodísticos.
Unha frase da filla é contundente:
"Cando medras nunha lingua na que non aprendes a expresar os teus sentimentos, o mellor é aprender unha nova para facelo".
Wang regálanos unha reflexión e unha acuarela expresionista na que a linguaxe pon o motivo para que discurra unha historia pequena, contada con cine grande.
Proposta:
Hai algunhas películas interesantes nas pequenas salas que son resistentes á vulgarización, á pailanización e á estandarización de pensamento único que impoñen as grandes distribuidoras.
Convén botarlles unha man.
Ese lugar impreciso de Photoespaña
Penso que Photoespaña, XI Festival Internacional de Fotografia y Artes Visuales, sempre foi unha maneira como outra calquera de concitar a atención mediática e do público, unha grande operación de merchandising artístico, ben promovida por unha empresa privada como é a editorial e galería La Fábrica (as institucións colaboradoras confían os catálogos destas mostras a La Fábrica) e unha escusa coma outra calquera coa que rematar o curso da programación artística madrileña.
A estas alturas ninguén da profesión artística vai ex profeso a visitar Photoespaña como tal evento expositivo.
A xente antes das vacacións pode que visite algunha das mostras que baixo o paraugas _sombrilla máis ben_ de Photoespaña están en diferentes sedes, pero de igual modo que as visitan en calquera outra época do ano e unicamente atendendo ao exposto nesas mostras particulares.
Se un visita a Fundación Telefónica na Gran Vía, ou o Museo Colecciones Ico, detrás das Cortes, ou vai ver a Sala Canal de Isabel II, dentro das propias instalacións administrativas do Canal ou vai ao Círculo farao por outro motivo, non por Photoespaña.
E desde logo se Photoespaña fose só as mostras producidas polo propio Festival no Círculo de Belas Artes ben cativa cousa sería todo o proxecto.
O apoio estrutural e financeiro desas entidades culturais con prestixio de seu en Madrid son as que realmente sosteñen e lle dan febra ao festival.
Outra cousa é que todos nesa suma de sinerxías saian beneficiados, e así se explican esas 32 exposicións na sección oficial nos espazos madrileños dependentes maiormente do Ministerio de Cultura e da Comunidade de Madrid e esas 38 mostras no Festival Off, ou sexa a case totalidade de galerías da capital.
E case que abonda con que se trate de obras fotográfica, porque os propios temas anuais resultan ben latos para concitar a todos, este ano: "Lugar".
E mesmo contan co apoio mediático de El Mundo, cuxo suplemento cultural céntrase nestas datas en referir todos os eventos.
Daquela enténdese ben que eu lles fale de Photoespaña como "lugar impreciso", e valería dicir "indefinido" ou "non lugar", baleiros ou cheos, espazos ambiguos que poden ser ocupados por todo ou por nada.
Thomas Demand, a máis visitada.
Seguramente a mostra de Thomas Demand en Telefónica está a ser das máis visitadas e aprezadas.
Este xermano de 44 anos constrúe a tamaño natural! e en cartón escenografías que logo fotografa.
Un traballo oprobioso que inclúe facelo todo en cartón, dende un lapis até un fax.
Hai máis artistas que recrean isto que logo fotografan, mais o interesante no seu caso é a reviravolta sociopolítica que lle imprime aos motivos fotografados.
A mostra céntrase en recrear os escenarios de tres lugares inquedantes e perigosos para o artista:
A Taberna onde houbo un escuro caso de pederastia e asasinato;
o lugar onde se fixo o reconto de votos das eleccións que perdeu Al Gore e deron a presidencia a Bush e "Embaixada", a delegación do Níxer en Roma onde houbo un roubo que se mesturou logo coas probas de cargo para a invasión de Iraq (o texto marabilloso e preciso do propio artista que relata toda a investigación que fixo para ese proxecto resulta ben recomendábel).
Recreacións pois de espazos inquedos e fráxiles.
Fotografías que son case análises de probas de cargo, de forense, de xulgado... dun mundo cheo de perigosos artificios e entreteas.
A montaxe da mostra fascinante no seu mergullamento cos motivos das fotografías.
Lugares comprometidos.
"Lugares comprometidos" no Museo Colecciones ICO podería ben dar nome a mostra de Demond, ou Demond estar tamén nesta mostra onde diferentes artistas internacionais que reflexionan sobre as trastendas escuras da realidade.
Por exemplo An-My Lê con grandes fotografías en b/n das campañas que o exército estadounidense realizou nun territorio desértico dos USA preparando e recreando a posterior campaña no Iraq ou tamén as grandes fotografías de Augusto Alves da Silva que recollen vistas das Azores o día que aterraron alí Bush, Blair e Aznar para marchar contra Sadam Hussein.
A Sala Canal de Isabel II é a decana das salas expositivas xestionadas pola Comunidade de Madrid, está centrada dende hai 20 anos nas mostras fotográficas e é sen dúbida o espazo expositivo máis fermoso e íntimo da capital, unha torre de tixolo e ferro forxado que en diversos aneis ascende cara a unha cúpula de cobre.
Desta volta é Javier Vallhorant quen fala tamén dos lugares na serie "Acaso", naturezas case todas, contornas construídas, reconstruídas e resignificadas de xeitos vale dicir poéticos pola man e o corpo dun artista que se amosa nas propias fotografías fronte ao agochamento que de si fan outros artistas que traballan en parecidos termos como o ourensáno Xosé Paz ou Gonzalo Puch.
Galería de homes felices
Con estes versos comeza a copla con que Galicia moderna: revista quincenal ilustrada ocupaba a súa sección "Galería de Hombres felices" alá por xuño de 1897.
O homenaxeado era un tal Rogelio O Pichón, un imbécil, un coitadiño con ínfulas de toureiro, que se deixou convencer para un esperpéntico retrato con estoque, capote e traxe de luces.
O Merlo, Dominguitos, Trangallada...
Cada quince días, os señores subscritores podían botar unhas risas á saúde de idiotas, tolos, pobres de pedir e, por buscar unha rúbrica común, á de todos eses seres extravagantes aos que o común entendemento adxudicou a inequívoca etiqueta de "parvos da vila".
Aínda tomando a cousa con certa distancia, un non pode deixar de sentir algo así coma un belisco nas cordas máis sensibles.
Ollos birollos, cranios recosidos, dentames fanados...
Na súa impostura, non faltan cronistas que aseguran envexar a felicidade da idiotez, e repasando os diversos esbozos _a revista pódese consultar na hemeroteca virtual da RAG_ un pode caer na tentación de ver simpatía e compaixón onde só hai escarnio e mofa.
Mofa dos diferentes, dos distintos, e máis aceirada, no fondo, canto máis insoportable é a radical individualidade dos retratados.
Velaquí a teima de sempre:
rir do que discorda, do que escacha o statu quo, do que se arreda das pautas comúns de conduta para se erixir, con todas as letras, mesmo coas tortas, nun individuo.
En 1897, e hoxe en día.
Mais eu pregunto:
onde están os cronistas _Oé, oé, oé!_ cando o que toca é retratar a feliz estulticia da masa?
Inventiva artesanal en Cabo Verde
A artesanía caboverdiana está concibida desde tal inventiva e precisión que nos convida en afondar conceptualmente nesas obras executadas cos materiais que eles teñen ao seu alcance.
Aínda que sexa rudimentaria esa materia prima coa que traballan as formas, coa argumentación de que as súas formas abstractas proclaman esa tendencia e relación con formatos reais.
A fusión de materias e obxectos conforman un corpo unitario, para destacar nunha escultura ou unha colaxe, un sentimento ou unha acción.
Non sei se todos os insulares teñan ese sentimento de intimidade e o exterioricen como fan os caboverdianos cando executan unha obra de arte.
Eles afondaron nos conceptos dunha obra de arte, partindo das materias primas que eles teñen e usan.
A cuncha dunha tartaruga transfórmase nunha escultura de vangarda que só é capaz de transmitir significados emocionais de múltiplas vivencias persoais.
Dunha casca de coco logran esas cabezas estáticas que nos lembran as mellores configuracións dunha máscara africana.
Mais aquí as insinuacións marcan unha distinción equilibrada, sen retrinques e sen marcas estrañas ao que nos asocia o figurativo.
Cabo Verde, desde a súa concepción colonial e como país independente, sempre estivo entre tres universos, o africano, o europeo e o brasileiro.
Estamos falando dunha sociedade híbrida e multicultural que responde a non poucas inquedanzas e pautas de conduta aberta e nada simplista.
Por iso, cando contemplamos unha obra de arte concibida por un artista caboverdiano sempre está presente esa connotación orixinaria, capaz de revelarnos autenticidade e fragor das illas.
Neste sentido, todos os expoñentes artesanais que parten dunha concepción extremadamente caboverdiana son ben diferentes aos africanos, pola que se manifesta nesa simplicidade de significar ese universo nativo.
Non todo o que está nos mercados caboverdianos e se lles ofrece a turistas, que pouco saben dos formatos e das materias empregadas na artesanía de Cabo Verde, procede do propio país.
A presenza da artesanía senegalesa en moitos dos mercados non deixa de ser un estereotipo ben alleo aos conceptos básicos que determinan a idiosincrasia artística caboverdiana.
Aínda que a artesanía non está conceptuada como arte maior, hai formatos deste estilo que ben podían contradicir os canons que determinan estas limitacións.
Digamos que o concepto de formatos escultóricos africanos están supeditados a funcionalidades moi diversas que teñen que ver con realidades materiais e espirituais.
Esas formas e eses trazos que a un occidental lle din pouco a non ser que na súa totalidade o leven a concibilas como algo fermoso.
Mais os africanos supeditan a fermosura da arte a unha función de descuberta vital e empírica.
Cinco discos de folk para o verán
Mutenrohi, Xochilmica, Bonovo, Xarín e Uxía Senlle estrean cadanseu novo disco nos palcos e nos festivais que ateigan o calendario galego
O verán chega cargado de lanzamentos discográficos no que a folk se refire.
Artistas consagrados como Uxía Senlle ou Xarín e grupos novos como Bonovo ou Xochilmica estrearán novos repertorios nos escenarios.
Mutenrohi é un deles.
A banda liderada por Xoán Carlos Fasero regresa ao directo con once novos temas nos que funde o pop coa tradición.
Sete, que así se titula o novo traballo, chega ás tendas tras a resaca do décimo aniversario da formación folk, festexada nos escenarios cunha xira especial e cun disco conmemorativo.
Cheo de forza, o disco preséntase ademais como un paso máis na madurez da banda e na procura persoal de novas sonoridades.
Mutenrohi contou coa colaboración de Cristina Pato no tema A lavandeira e de Eva Carreras e coa Banda de Gaitas de Cea na versión do tema Greenlands.
Sete sae da man da discográfica Zouma Records, ao igual que o novo de Xarín, Galaguech.
Os gaiteiros do Incio presentan despois de oito anos sen pasar polo estudio de gravación este segundo traballo no que enlatan 12 temas tradicionais aderezados co particular estilo desta formación histórica.
Nova pel de Xochimilca.
Tamén sobre o escenario se medirá a acollida do xiro que vén de dar Xochimica, no seu segundo e agardado disco, Carta Blanca.
Como explica Manuel Sopas, un dos compoñentes da banda, o novo traballo é un exercicio de liberdade creativa e estilística que deixa ao descuberto a evolución persoal de Xochilmica, tanto na instrumentación como no son final.
O grupo afrontou esta nova entrega como se fose o seu debut, dende o punto de vista da produción artística e executiva.
Preto do 80% dos temas do disco son de composición propia e fan unha chiscadela á música tradicional.
Ademais, Carta Blanca inclúe o tema en directo Foliada das Crechas, que rende homenaxe á Casa das Crechas.
Xochilmica contou coa colaboración de músicos destacados da escena galega, entre eles Pablo Pascual, Pedro Pascula, Carlos Freire, Xosé L. Miguélez, as pandereteiras de Cantigas e Agarimos, Nicolau Rodríguez, Quim Farinha, Manuel Amigo e Edelmiro Fernández, entre outros.
Chegada dende o eido tradicional, a banda comezou a súa traxectoria en Compostela en 2003.
Con menos dun ano de vida, Xochilmica gañou o V Certame de Música Folk de Radio Obradoiro, que lle deu a oportunidade de gravar o seu primeiro disco, 5 elementos.
Despois viría o impulso definitivo do Festival de Ortigueira, un recoñecemento no escenario Runas, destinado á promoción das bandas noveis, que lle abriría as portas de citas de referencia mundial como o Festival de Lorient.
Eterno navegar de Uxía.
Uxía tamén está a presentar en directo os temas de Eterno navegar, o seu novo disco.
A cita máis inmediata é o Festival de Ortigueira.
Gravado nos estudios Vale de Lobos en Sintra (Lisboa), neste novo disco Uxía reinventa e personaliza os sons que a relacionan con países como Portugal, Brasil ou Cabo Verde, ofrecendo un percorrido polas sonoridades atlánticas e os ritmos africanos.
Como indica a propia vocalista, servíronlle de fonte de inspiración "as palabras de Caetano Veloso, a voz trémula de Zeca Afonso" e a "cadencia de Cesária Évora".
Debuta Bonovo
Con traxectorias musicais moi dispares, Óscar Fernández, Roberto Grandal e Pulpiño Viascón veñen de botar a andar o proxecto Bonovo, co afán de romper barreiras co estabelecido e que ten como principio fundamental a fusión de tres instrumentos e personalidades propias.
Agora presentan un disco homónimo, onde conflúen acordeón, zanfona, batería electrónica e efectos e instrumentos virtuais.
Víctor F. Freixanes, director
'Aprendín a ler coas coleccións de Galaxia'
Por que cousa lle gustaría que o recordasen como director de Galaxia?
Hai moitos aspectos dos que me sinto orgulloso.
Aumentamos o catálogo de novidades ao tempo que cambiamos o deseño para darlle un ton máis actual.
Comezamos a utilizar novas estratexias de comunicación e diversificamos produtos.
Agora ademais de libros producimos exposicións e material audiovisual.
As fundacións Otero Pedrayo, Isla Couto e Penzol teñen agora máis medios e novas persoas traballando.
O propio Consello de Galaxia ou a empresa audiovisual Merlín Comunicación contan con novas voces, que nos axudan a coñecer mellor o que quere a sociedade.
Lanzamos un ambicioso plan de traducións para lles ofrecer aos lectores en galego as últimas novidades da mellor literatura antes de que se publique nas linguas do noso contorno e renovamos completamente Grial.
O fondo editorial é historia viva do país.
Galaxia ten un patrimonio histórico que non podemos deixar de lado.
A nosa obriga é manter vivo o noso catálogo de sempre.
Para iso impulsamos a Biblioteca de Autor e renovamos constantemente as obras completas de Ramón Otero Pedrayo, Álvaro Cunqueiro ou Eduardo Blanco Amor, que seguen a vender moitos exemplares cada ano.
Eu aprendín a ler nas coleccións desta casa e síntome herdeiro de todos os que pularon e deixaron o seu esforzo durante décadas nesta empresa.
Esa satisfacción non ten prezo e só así se entende a xenerosidade de todos os que colaboran con nós.
Daniel Durán, portavoz de Galicia Analóxica
'Na escola hai unha imposición dos sistemas dixitais'
Denuncia que na escola estanse a impoñer as formas dixitais sobre as analóxicas.
Di que hai miles de descontentos con temor a pronunciarse, que non están en contra dos medios dixitais nin dos ordenadores e que só defenden 'a liberdade de elección dos pais'.
É Daniel Durán, irónico portavoz da Asociación Galicia Analóxica.
A que vén o nome desa asociación?
Estamos en contra da dixitalización en xeral, pero en particular contra a introdución de contidos dixitais no ensino.
?
Si, si, sabemos perfectamente que esa é a intención da Consellaría de Educación.
Non me estrañaría que promulgase un Decreto impoñendo o uso de medios dixitais nas escolas.
Que ten de malo que os rapaces empreguen ordenadores ou encerados electrónicos?
Din que o proceso de aprendizaxe acelérase.
Nós respectamos moito os ordenadores, pero reclamamos o dereito da xente a decidir se quere ou non quere que se empreguen.
Ademais, sabido é que implica un esforzo suplementario.
Defenden o dereito da xente a elixir ou o dalgúns profesores que non queren empregar ordenadores?
Da xente en xeral.
Eu vexo como moitos rapaces sofren na clase cando se empregan encerados electrónicos.
E os pais que din?
Protestan.
Temos máis de setecentos casos de pais aos que lles están impedindo elixir se queren ensino analóxico ou dixital.
Estamos a redactar un manifesto por unha España analóxica.
Pois non se ven por ningún lado casos de persoas que protesten.
É que teñen medo a protestar!
Xa sei que en democracia non tiñan por que telo.
O medo é subxectivo e nós temos a obriga de defendelos.
É unha cuestión de dereitos fundamentais.
Segundo as súas demandas, nos colexios habería que poder elixir entre ensino analóxico e dixital.
Tamén queren facer o mesmo co inglés e outras materias?
Son os dereitos universais.
Dentro de nada veremos inspectores vixiando se se empregan sistemas electrónicos.
Teremos que disimular, usar métodos analóxicos e, cando entre un inspector, utilizar o encerado dixital.
Os nenos non queren saber nada do mundo dixital.
En que outras situacións consideran que vulneran os seus dereitos?
Na Administración.
Reclamamos o dereito a que, cando a Administración se dirixa a nós, podamos elixir se o fai en formato analóxico ou dixital.
E as empresas?
Respectamos o ámbito da economía privada.
E esa discriminación que padecen, sempre foi así?
Admitimos que non, antes o mundo dixital estaba discriminado.
Hai casos de alumnos aos que lles prohibían empregar a calculadora nos exames de matemáticas, pero agora acontece ao revés!
Non ten dereito un neno a contar cos dedos nun exame de Selectividade?
O que non pode suceder é que para corrixir ese desequilibrio do pasado agora estean perseguindo ás persoas que están polo ensino analóxico.
Pensan que o mundo analóxico está en perigo en Galiza?
É certo que algunhas persoas dixeron que si.
É unha esaxeración, perigo non hai, pero si hai un problema de negación de dereitos aos pais que prefiren o mundo analóxico.
Porque nós non defendemos o mundo analóxico, nós o que defendemos é o dereito dos pais a elixir.
Tarzán era romanés de Timisoara
O 'soño americano' está encarnado por unha lexión de inmigrantes que mudaron os apelidos
Arnold Schwarzenegger, un austríaco que interpretou un heroe de nome inquietante: Conan.
Edward G. Robinson, outro romanés convertido en produto wasp.
Jennifer Aniston, grega, o apelido recorda un parasito das pescadas: Annasstakis.
Martin Sheen [á dereita] o primeiro galego que chega a presidente dos EE UU.
Tarzán botou os seus primeiros berros como austrohúngaro.
Boris Karloff mudou o apelido para parecer exótico.
O primeiro berro de Tarzán non se escoitou en África nin en Hollywood, senón nun suburbio de Timisoara.
Aconteceu o 2 de xuño de 1904, cando veu ao mundo Janos Weissmüller nesta localidade da actual Romanía.
Aos sete meses, os pais embarcárono cara a América e o neno do berro austrohúngaro pasaba a chamarse Johnny e, co tempo, a converterse nunha formidábel lenda da natación, con cinco ouros olímpicos e 67 récords mundiais.
Finalmente, sería o Tarzán máis famoso da historia do cine.
A vida de Weissmüller, que sempre ocultou as súas orixes romanesas, é a de moitas outras estrelas de Hollywood, encarnación dun soño americano erguido por estranxeiros.
Na última edición dos premios "Oscar", a crítica destacou que os estranxeiros levaban a meirande parte dos galardóns.
Pero, repasando a historia, este fenómeno vén acontecendo case desde o berce da industria do cine americana.
Por exemplo, romanés, como Tarzán, era tamén Edward G. Robinson, inesquecíbel actor estadounidense dos anos corenta e cincuenta, pero en realidade natural de Bucarest, onde residiu até os dez anos como Emmanuel Goldenberg.
Cando menos, tivo o detalle de conservar o "G" do seu apelido orixinal, en troques de borrar todo o seu pasado, como fixo Ramón Gerardo Antonio Estévez, o primeiro mozo de Salceda de Caselas que chegou a presidente dos Estados Unidos.
Certo, iso si, que somente o fixo na ficción de A ala Oeste da Casa Branca, pero a fazaña do máis tarde chamado Martin Sheen ten o seu mérito.
Sen saír desta familia, o fillo do protagonista de Apocalypse Now, Charlie Sheen, mantivo a ficción do nome anglosaxón, malia chamarse Carlos Estévez, mentres que o seu irmán Emilio foi o único que recuperou as orixes galegas.
Está mal visto conservar o nome orixinal?
En Hollywood semella mal visto chamarse polo nome orixinal.
Allen Stewart Konigsberg decidiu ser Woody Allen, como Fred Astaire pensou que xamais sería elixido "mellor bailarín do século XX", presentándose como un inmigrante austríaco chamado Frederick Austerliz.
Da época do protagonista de Chapeu de Copa, a arrebatadora Joan Crawford chamábase en realidade Lucille La Sueur, un fermoso nome de orixe quebequiana, como ela, aínda que, recoñezámolo, cun toque de cabareteira de baixa estofa, por dicilo elegante.
Xa nos anos cincuenta e sesenta, a simpática Doris Day era a noiva dunha América tan imposíbel como os seus romances con Rock Hudson.
Pero poucos dos que a adoraban sabían que aquel prototipo de <distinto tipo="outra_lingua">girl next door</distinto> era unha inmigrante alemana chamada Mary Ann Von Kappelhoff.
Mel Brooks era Mel Kaminsky, de orixe polaca, pero a palma dos nomes a leva o clásico da comedia Walter Matthau, fillo de inmigrantes rusos e chamado orixinariamente Walter Matuschanskayasky, apelido de evidentes dificultades para os títulos de crédito.
Nesta ensalada de nomes houbo quen fixo o camiño ao revés.
Como, por exemplo, o actor inglés William Henry Pratt, que para se dar uns aires transilvanos mudou o nome polo de Boris Karloff.
O mellor Frankestein da historia podería ter cambiado o nome co da "doutora Quinn", Jane Seymour, en realidade unha holandesa de nome Jane Frankenberg.
Outra guapa, Wynona Ryder, é de orixe rusa e chámase Wynona Horowitz.
Mentres que Jennifer Aniston, coñecida tanto por ser a Rachel Green de Friends como polo seu primeiro matrimonio con Brad Pitt, é en realidade unha grega chamada Jennifer Annasstakis, apelido que recorda a un parasito das pescadas.
Tanto traer de fóra Hollywood aos seus valores, que o público quedou abraiado coa interpretación de Gandhi feita por Ben Kingsley.
Poucos sabían que, en realidade, é de orixe india, e o seu nome real é Krishna Banji.
O polaco Michael Landon.
O mito do wasp (branco, anglosaxón e protestante) esborrállase.
E xa nin Michael Landon, o granxeiro de A Casa da Pradeira, pode ocultar que é de orixe polaca, co nome Eugene Orowitz.
Mentres que o Ranger de Texas Chuck Norris é de orixe hispana, chámase Carlos Ray, e o mellor que se ten escoitado de el como actor é que ten dúas expresións: con barba e sen barba.
A realidade é que, entre os forzudos de Hollywood, os estranxeiros son maioría.
Non fai falla dicir de onde ven Silvester Stallone, nin que Jean Claude Camille François Van Varenberg, alias "Van Damme", é holandés.
Como tampouco que o gobernador de California, Arnold Schwarzenegger, é un dos austríacos máis famosos da historia.
Xenios de importación
Roman Polanski, un clásico dos directores importados por Hollywood.
Entre os que non mudaron o nome pero foron importados para o soño americano destaca Roman Polanski, polaco naturalizado francés, que leva décadas facendo bo cine e fuxindo dos Estados Unidos, onde o espera unha estupenda condena por abuso de menores.
Os "Oscar", como é sabido, vainos recollendo "por poderes", ante a imposibilidade de entrar no país.
Pero non hai problema.
Tras incorporar nos anos noventa a unha primeira remesa de directores estranxeiros, con Roland Emerich (Alemaña) e Paul Verhoeven (Holanda), en cabeza, as últimas edicións dos "Oscar" veñen de consagrar a toda unha nova xeración, con Fernando Meirelles (Brasil), Guillermo del Toro (México), Peter Jackson (Australia) e mesmo ao español Alejandro Amenábar.
E, no apartado de actores, abonda con subliñar que, no pasado marzo, todos os gañadores da "estatuíña" eran de fóra: o español Javier Bardem (Non é país para vellos), o británico Daniel Day-Lewis (Petróleo sanguiñento), a francesa Marion Cotillard (A vida en rosa) e a inglesa Tilda Swinton (Michael Clayton).
Até o "Oscar" á mellor banda sonora levouno un europeo, o italiano Darío Marianelli.
O fenómeno semella sorprender agora á crítica, que fala dunha eiva nas ideas propias.
Pero leva acontecendo toda a vida.
Acaso os "Globos de Ouro" non os concede a Asociación de Xornalistas Estranxeiros?
A Galiza global
Tarzán era romanés.
Concretamente de Timisoara.
E comezou berrando en austrohúngaro.
O mesmo que o tricampeón de Fórmula Un, Nicky Lauda era neto de Juan Lauda Estévez, de Nogueira de Ramuín...
Ou que o músico Bebo Valdés presume dun avó de Pontevedra.
Ou que Martin Sheen é o primeiro galego que chega á presidencia dos Estados Unidos.
Aínda que sexa nunha serie televisiva.
Para que logo digan que a globalización comezou onte...
Os guapos veñen de fóra
Wynona Ryder é de orixe rusa e chámase Wynona Horowitz.
É costume en Hollywood que os guapos veñan de fóra.
De feito, a sex simbol que marcou os anos 60 e 70, alcumada O Corpo, non era senón Raquelita Tejada, filla dun inmigrante boliviano e emparentada coa que foi presidenta de Bolivia Lidia Gueiler Tejada.
Como é seguro que as pistas non abondan, diremos que estamos a falar de Raquel Welch, quen tomou o apelido do seu primeiro marido, James Welch.
A beleza máis inquietante do cine, Greta Garbo, é outro exemplo de importación.
O seu auténtico nome era Greta Lovisa Gustafsson, nacida no humilde barrio de Södermalm, en Estocolmo.
Coñecida como A divina ou "A muller que nunca ri", non é certo que se facía a sueca:
é que o era.
Outra guapa de Hollywood, Ingrid Bergman, cando menos non abandonou o seu apelido e sempre recoñeceu a súa orixe sueca.
Ademáis, estudou na Real Escola de Teatro dramático de Estocolmo, a mesma onde antes se formara Greta Garbo.
No apartado de homes, o exemplo máis claro é o de Kirk Douglas, a quen ninguén recoñecería polo auténtico nome: Issur Danielovitch Demsky, natural de Amsterdam, e descendente de xudeus rusos.
E, para figuras emerxentes, a da española Elsa Pataky, que comeza a brillar en Hollywood.
A súa nai naceu en Romanía e ten antepasados en Hungría, de onde vén o seu avó paterno, actor de profesión, de quen tomou o apelido.
Adeus á bombilla
As lámpadas tradicionais teñen os días contados.
O grande invento de Edison, datado en 1879, pasará á historia en breve.
Ademais dos países avanzados, outros como Rusia, Cuba ou Venezuela, procederán axiña á substitución das antigas lámpadas de filamento polas de baixo consumo.
Tamén Australia está a levar a cabo esta medida, en tanto que Nova Celandia prohibirá os focos incandescentes o vindeiro ano 2009
Son moitos os argumentos que se están a esgrimir para substituír as lámpadas antigas polas de baixo consumo.
A principal razón que se aduce é que descenderá a factura arredor dun vinte por cento, a máis dun considerábel descenso na contaminación, xa que evitará que cada ano se emitan seis millóns e medio de toneladas de dióxido de carbono, un dos gases que producen o efecto invernadoiro.
Entre as cuestións técnicas que se apuntan é a duración, xa que un foco de baixo consumo pode chegar a durar até dez veces máis ca un dos tradicionais, o que equivale a unha vida media de cinco a dez anos, para un uso de medio de tres horas diarias.
Do mesmo xeito, son "frías", xa que a meirande parte da enerxía que producen convértena en luz, a diferenza das antigas que as transforman en calor.
Por outra banda, utilizan, tamén, entre un 50 e un 80% menos de enerxía para producir a mesma cantidade de luz.
Así mesmo, a tradicional lámpada incadescente custa entre cinco e dez veces máis que a electricidade que necesita para funcionar ao longo da súa vida que se sitúa entre as 750 e as mil horas.
O maior inconveniente das lámpadas de baixo consumo é o seu elevado prezo, xa que agora custan até sete veces máis que as antigas.
Outra razón aducida na súa contra podería ser a súa nocividade para a saúde, aínda que é un feito non totalmente demostrado.
Así, algúns informes filtrados polos seus detractores sinalan que a exposición prolongada a estas lámpadas pode provocar migrañas, así como afeccións a pel en persoas con extremada sensibilidade a luz solar, aínda que Axencia de Protección Medioambiental dos Estados Unidos indica que o nivel de radiación ultravioleta que producen estes focos é baixo, incluso menor que o dos fluorescentes tradicionais.
A entidade americana de medioambiente aconsella, no caso de que se rompa unha lámpada de baixo consumo, tomar entre outras as seguintes precaucións:
evacuar as persoas que se encontren no cuarto durante uns quince minutos.
Tampouco se debe usar unha aspiradora para recoller os restos, así como evitar inhalar o seu po.
Da mesma maneira, aconsella empregar luvas para recoller os restos e mandar estes a un lugar onde se encarguen da súa reciclaxe.
Tres anos de prazo para cambiar
Nun prazo de tres anos, segundo unha proposta parlamentaria presentada por Convergencia i Unió (CiU), as familias españolas terán que cambiar todas as lámpadas clásicas de filamento incandescente por outras de baixo consumo.
Segundo o Ministerio de Industria, no Estado español hai uns 350 millóns de focos incandescentes, unha media de 25 en cada fogar.
A unha media de dez euros que custa cada exemplar de baixo consumo, calcúlase que cada familia deberá afrontar un gasto medio que ronda os 250 euros, aínda que logo lle supoña un aforro cifrado nun 20% na factura da luz.
A chegada da luz
Edison [á esquerda] conversa con Eiffel nunha recriación en cera das súas figuras no alto da Torre Eiffel en París.
A principios do s. XX xa case todas as cidades galegas dispoñían dalgún tipo de alumeado.
Non embargante, na meirande parte das vivendas seguíanse a iluminar co tradicional candil, que perviviu até hai escasamente tres décadas nalgunhas aldeas galegas, malia que era utilizada para usos menores, principalmente os relacionados con traballos domésticos.
Entre 1920 e 1925 comeza a electrificación da meirande parte das vivendas de cidades e localidades de certo peso demográfico.
Aínda así, máis do 80 por cento dos galegos carecen de luz eléctrica.
Non será até a época republicana cando se espalle de xeito maioritario a innovadora maneira de alumear, que comeza a chegar a algunhas aldeas e vilas, grazas ao apoio económico que chega procedente da emigración americana.
Con todo, a electrificación total de Galicia queda aínda moi lonxe.
Na posguerra paralízase o proceso iniciado na primeira metade dos anos trinta.
Non será até os anos sesenta cando a electrificación chegue a unha grande parte do país, malia que dun xeito deficiente.
Das nefastas instalacións eléctricas coas que conta Galiza son clara proba os materiais que se empregan.
Así, nalgunhas aldeas chégase a aproveitar a posición dalgunhas árbores para enlazar os cabos polos que descorre a corrente eléctrica.
Do mesmo xeito, a instalación polo sistema de fases provoca graves problemas.
De producirse unha avaría nunha vivenda era posíbel que quedase un barrio ou incluso unha aldea enteira sen luz.
Pódese afirmar, sen lugar a erros, que a electrificación plena non chega a Galicia até hai pouco máis de vinte anos.
Nesa época as distintas administracións, principalmente concellos e deputacións, continuaban a contratar obras para elevar a potencia eléctrica a unha boa parte do rural galego, sendo un obxectivo preferente o da provincia de Lugo.
Aínda así, a comezos do s. XXI sucédense as protestas no sur lugués polas deficiencias que se rexistran pola insuficiencia da corrente eléctrica, o que lles impide en moitos casos poñer en marcha distintos aparellos entre eles conxeladores, lavadoras e cociñas de vitrocerámica.
Das lámpadas de carbón ás halóxenas
O invento de Edison pasou por varias fases.
Nos seus primeiros anos até 1902 utilizábase o carbón, pechando o corpo nun recipiente de vidro en forma de vaso do que se extraía aire na forma máis perfecta posíbel para preservar o corpo da acción oxidante atmosférica.
A comezos do século XX tratouse de perfeccionar esta innovación eléctrica.
Algúns investigadores comezaron a experimentar a posibilidade de utilizar filamentos metálicos, aproveitando outros materiais coma o osmio, que non reunía unhas axeitadas características de robusteza mecánica, o que supuña a rotura do filamento debido a leves choques ou vibracións ás que se puidese someter a lámpada.
En 1905 aparecerían as primeiras emisoras de luz eléctrica de filamento de tántalo estirado, cunha temperatura de fusión de 2800 grados centígrados.
As súas características eran moito mellores que as do osmio en canto a resistencia mecánica e as de carbón en canto a rendemento.
A pesar diso, este metal seguía a prestar dificultades para converterse en definitivo.
Até o ano 1913 non chegaría o perfeccionamento que era case definitivo, cando Langmuir descobre que se o filamento se arrola adoptando o xeito dun cilindro curto e groso é posíbel a introdución dun gas inerte que non provoca a oxidación do filamento a altas temperaturas, a máis de impedir a súa disgregación.
Nesta época principia a utilizarse o recheo de nitróxeno e argón.
Tamén se usarán o kriptón e o xenón, que permiten acadar maiores temperaturas e rendementos máis elevados con mellor calidade de luz, aínda que cun maior custe.
Para este tipo de lámpadas, coñecidas coma halóxenas, úsanse ampolas de tamaño moi pequeno que chegaron aos nosos días renovadas e perfeccionadas.
Foxos e corridas de lobos
A Xunta autorizará batidas de lobos controladas, para evitar os danos que lle causan ao gando e ao mesmo tempo manter o número de exemplares desta especie
Foxo de pedra.
Esquema dun foxo.
Trampa medieval.
Distintas trampas para lobos.
Unha vez morto o lobo, este era paseado polas vilas e aldeas recabando unha contribución monetaria ou en especie dos veciños.
A bisarma é unha especie de lanza, semellante ao bicheiro mariñeiro que se usaba para alancear e enganchar a peza.
As talouras ou taloiras, paus rematados nun ramallo, servían nas corridas para indicar a dirección das feras e a situación dos pobos.
A Consellaría de Medio Ambiente prevé que no outono entre en vigor o plan de batidas controladas que trata de compatibilizar a poboación de lobos e a de gando.
Trátase de que o mítico animal non se extinga e de actuar contra el só naquelas zonas onde cause danos reiterados.
Actualmente calcúlase que existen en Galiza 68 mandas de lobos que sumarían entre 420 e 650 exemplares.
Hai que contar que en 1975 había, só na serra de Meira, uns 400 exemplares, logo moi diminuidos a causa das batidas.
A medida, agora anunciada pola Consellaría, trae á actualidade as vellas corridas de lobos e os tradicionais foxos.
Aínda que en desuso desde hai moitos anos, os foxos do lobo son aínda coñecidos e ben situados polos nosos paisanos das zonas de montaña.
Estas construcións, xa documentadas desde o medievo, cóntanse a centos en toda a xeografía do ámbito da antiga Galaecia (Seabra, Bierzo, Navia, Norte portugués) mantendo unha tipoloxía semellante na maioría dos casos que coñecemos, aínda que existen outras variantes que comentaremos máis adiante.
En Fraguas, Anta, Amariz, Meira, Melide, Lalín, Castroverde, Ribas de Sil, Cebreiros, Fontearcada, A Lama, Laxe (Fornelos), Sabaxáns... e outros lugares, existen ruínas destes foxos, localizándose dez deles só nunha parte da Comarca de Monterrei, o que nos pode dar unha idea da súa proliferación no territorio galego.
En axuda desta peculiaridade numérica tamén acode a toponimia, rexistrándose nomes como Foxo, Foxa, Foxado, Foxacos, Refoxo, Agrafoxo, referentes á construción e Feirobal, Fillobal, Foilebar, Follabal, Follobal e outros semellantes como referentes a foxo do lobo procedentes do latín <distinto tipo="outra_lingua">fogium (fovium) lupale</distinto>.
A recuperación dunha construción popular.
Durante o ano 1974, Galiza sufriu as consecuencias dos ataques dos lobos (cans asilvestrados dicían) que atacaron o gado e as xentes, mesmo producindo a morte de varios meniños.
Dous anos despois, renace o interese por estas antigas trampas de caza que ficaron ao descuberto por mor da onda de incendios que asolaron os montes, mostrando as peculiaridades destas construcións populares.
Desde comezos deste milenio, tamén nalgunhas comarcas, xorde o interese pola recuperación deste patrimonio, sendo o concello lugués do Incio quen no ano 2002 demanda da Consellaría de Cultura (Patrimonio) a recuperación do foxo de Monteagudo para convertelo nun atractivo turístico.
Desde esta data, xorden iniciativas semellantes noutras zonas de Galiza e Portugal destacando as propostas de Camariñas (reconstrución do de Reira), de A Lama ou da zona da serra do Suído onde se localizan algúns.
Na actualidade son varias as rotas de sendeirismo que contan entre os seus atractivos coa visita a algún destes foxos como acontece coa que sae de Carballedo (Cotobade), a de A Lama ou a de Montalegre (Portugal).
Neste último caso, e promocionada polo Grupo Lobo, a ruta permite adentrarse no parque Gerês / Xurés e mostra unha das maiores concentracións de foxos lobais.
En Arcos de Valdevez, con dous quilómetros de parede, está un dos máis grandes dos que se coñecen.
Corrida de lobos virtual.
Outras iniciativas para a posta en valor destas construcións é a animación e recreación dunha corrida de lobos ao xeito antigo.
Tal aconteceu en setembro do ano pasado no pobo de Corbelle (Bande) onde veciños e visitantes se vestiron á usanza antiga e desde o alto do Outeiro de Augas correron o montujo e apuparon ao lobo (unha persoa exercía tal papel) cara o foxo.
Erguendo as talouras para indicar a posición, os distintos grupos avanzaron batendo no mato con forquitas, gadañas e paus, emitindo sonoros berros e insultos acompañándose do estrondo de caldeiros, chocas, cornos ou latas.
Este percurso transcorreu tamén entre túmulos, mámoas, vexetación autóctona, paxaros, regos e construcións populares e ao final da xeira houbo festa con xogos populares e bo compango da terra.
A día de hoxe, a sensibilización adquerida sobre este patrimonio tamén chega ao ámbito político e así desde o concello de Mondariz e de Covelo téñense erguido voces (BNG) que demandan a catalogación e protección dos foxos de Gargamala e Sabaxáns (documentados en 1664) situados no Chan da Anduriña e ameazados, xunto cunhas mámoas, pola abertura de duas canteiras e un parque eólico.
En apoio de que se protexa este patrimonio, téñense organizado varias marchas veciñais de protesta, demandando a consideración destes espazos como ben de interese cultural e a sua inclusión na Rede Natura.
O disputado voto de Hamed
O PSOE aproba a participación dos inmigrantes nas eleccións municipais.
O PP podería verse na obriga de rebaixar o discurso sobre o medo aos que veñen de fóra
Barrio das aforas de Valencia no que teñen a súa residencia numerosos inmigrantes.
A resolución do 37º Congreso do PSOE para permitir o voto dos inmigrantes nas eleccións municipais non implica unha participación inmediata deste colectivo nos comicios locais, mais algunhas voces sinalan que para os socialistas representa a posibilidade de procurar unha bolsa de sufraxios, mentres que para o PP significaría moderar o seu discurso sobre este colectivo, xa que o seu peso demográfico pode determinar a elección de numerosos alcaldes, sobre todo no Mediterráneo.
A proposta dos socialistas de permitir que os inmigrantes voten nas eleccións municipais figuraba no relatorio oficial que a Executiva socialista presentou no acto que se celebrou en Madrid.
Unha proposición semellante aprobouna por unanimidade o Congreso dos Deputados en 2006.
Agora, o Goberno precisaría do apoio da Cámara baixa e hai diferenzas sobre se abonda co voto favorábel da maioría do Congreso ou se necesitan os dous terzos dos seus integrantes.
"Chega con que vote a metade máis un dos deputados, non se trata dunha reforma constitucional, para a que é obrigada unha maioría cualificada", sostén o catedrático de socioloxía da Universidade Complutense de Madrid, Fermín Bouza.
En calquera caso, o PSOE non ten a maioría absoluta na Cámara baixa.
Á marxe dos apoios que precisaría o PSOE no Congreso para aprobar a participación dos inmigrantes nas eleccións municipais, trátase dun trámite prolongado.
O segundo punto do artigo 13 da Constitución obriga a que exista reciprocidade no voto, isto significa que os españois que residan nos países de orixe dos inmigrantes tamén podan participar nas eleccións municipais neses estados.
"É preciso negociar tratados con esas nacións para conseguir a reciprocidade", adianta Fermín Bouza.
O proceso pode durar varios anos.
Na viaxe que prepara a Marrocos o presidente do Goberno central, José Luis Rodríguez Zapatero, non se inclúe na axenda a cuestión da reciprocidade no voto.
Marrocos, xunto con Ecuador, é un dos países extracomunitarios con maior presenza en España dos seus cidadáns.
Os europeos non españois _que nalgúns casos representan un colectivo numeroso_ xa tiñan dereito a voto nas eleccións municipais porque así o determinan os tratados que regulan a Unión Europea.
Respecto aos ecuatorianos, o presidente Rafael Correa amosou a súa proximidade política a líderes rexionais como o venezolano Hugo Chávez ou o boliviano Evo Morales e non ten unha política exterior orientada a Europa.
Só visitou Italia e España, aínda que as estadías foron curtas.
Por outra banda, a resolución dos socialistas chega inmediatamente despois de que a Unión Europea impulsase a chamada "directiva da vergoña", que provocou as iras de varios gobernos latinoamericanos ao considerala xenófoba e ao interpretar que pretende perseguir os inmigrantes.
O PSOE apoiou esta iniciativa, polo que se gañou críticas e xerou certo malestar interno.
A vicepresidenta Teresa Fernández de la Vega negociou co presidente francés Nicolás Sarkozy o borrador do pacto europeo sobre inmigración mentres os socialistas trataban de paliar a imaxe de descrédito que para o PSOE implica esta iniciativa da UE.
Bolsa de votos.
Unha das opcións que barallaban os socialistas para recuperar a boa imaxe diante dos sectores progresistas é facilitar aos inmigrantes que estean en situación legal a participación na vida política municipal en España.
Un dos efectos sería aproveitar unha bolsa de votos que en zonas como o Mediterráneo pode ser determinante.
"Desde hai tempo, os socialistas do PSC traballan en Catalunya o voto dos inmigrantes", sinala Àlex Milian, director do semanario dos países cataláns El Temps.
Josep María Sala, ex senador socialista condenado hai varios anos por financiamento irregular do PSOE, é o que se encarga de manter as relacións do PSC coas asociacións de latinoamericanos.
"A relación cos magrebís mantena a través do deputado autonómico de orixe marroquino Mohammed Chaib Akhdim", indica Milian.
Mohammed Chaib Akhdim forma parte de tres comisións do Parlament: Xustiza, Política cultural e Benestar e inmigración.
En Catalunya, son os nacionalistas de Esquerra Republicana quen dirixen a política relacionada cos estranxeiros, a través da Secretaría de Inmigración da Generalitat, que goberna Oriol Amorós.
"ERC, con todo, diríxese a colectivos moi concretos e CiU carece dunha política de aproximación aos inmigrantes", relata Àlex Milian.
Aínda que en Catalunya os socialistas depositaron as súas expectativas nos votos dun colectivo que pode axudarlle a obter moitas alcaldías _como aconteceu coa poboación andaluza radicada en Barcelona_, desde Madrid o sociólogo e profesor universitario Fermín Bouza alerta de que "pode ocorrer o mesmo que sucedeu co voto da muller:
traballouno a esquerda e beneficiou a dereita".
O 'caimán' do Morrazo
En 1977 celebrouse unha batida no Morrazo, encabezada polo Monteiro Maior de Galiza, don Xosé María Castroviejo [á esquerda].
No 1817 restituíuse en Galiza o sistema de batidas ou corridas do lobo que facían os veciños, sendo os mandatarios da vila de Cangas os máis interesados nesta solicitude en base a que <distinto tipo="outra_lingua">"se ha propagado tanto la especie de animales nocivos que últimamente se ha visto en este partido una fiera desconocida que por su figura opinaban algunos ser un caimán, cuyo descubrimiento obligó a los procuradores generales a hacerlo presente a la Justicia quien ordenó a los vecinos que hiciesen batidas"</distinto>.
Descoñecemos o resultado destas batidas e se apareceu ou non a "fera descoñecida" que atemorizaba os cangueses.
No mes de marzo do 1847 é o alcalde de Marín quen solicita unha batida de lobos pois estes comen os animais e atacan a xente.
Xa que logo, convócase a todos os veciños de Salceda, Vilaboa, Meira, Bueu e Cangas portando armas, fouces e paus cos seus respectivos alcaldes á frente.
Ao non existiren foxos no Morrazo, queda claro que a maioría dos lobos foron exterminados a tiros e os que quedaron acabarían despeñados nos cantís e furnas da costa de Soavela.
A gran proliferación de lobos no ano 1977 daría lugar a que no mes de setembro se celebrase outra batida de lobos no Morrazo que foi encabezada polo Monteiro Maior de Galiza, don Xosé María Castroviejo, grande afeccionado á caza e a gastronomía.
Nestas datas tamén se celebraría a última das corridas de lobos habidas no norte de Portugal.
Abades, fidalgos e campesiños á caza
Ante todo debemos diferenciar o que eran as montarías ou cazatas de animais (xabaríns, corzos, cervos, algalias ... ) organizadas polos nobres, das corridas de lobos que os veciños facían cada certo tempo, comandadas case sempre polos abades da parroquia ou algún fidalgo da zona.
A orografía montañosa de Galiza e do norte da península prestábase moi ben para que proliferasen con abondancia as camadas (alcateias en Portugal) de lobos que causaban grandes estragos nos rabaños e no gado producindo grandes prexuizos.
A isto debemos sumarlle todas as crenzas, lendas e supersticións (incluídos os míticos lobishome e os lobos da xente) sobre o carácter dos lobos que fixeron deste animal un dos máis perseguidos, odiados e malditos do noso país.
As primeiras referencias documentais aos foxos lobais datan do ano 994 e aparecen nunha acta de venda dun terreo realizada en Coimbra en cuxo deslinde se di:
A principios do s. XII, o arcebispo Xelmírez decreta que todos os sábados a excepción do de Pascua e Pentecostés, os presbíteros, cabaleiros e campesiños que estivesen libres, se reúnan para perseguiren os lobos e preparar as trampas.
Por causa de se desenvolver unha gran praga de lobos no ano 1326, o arcebispo Berenguer de Landoira ordena que os abades de cada parroquia saian á caza do lobo á frente dos seus fregueses todos os fins de semana desde o primeiro sábado de Coresma até o San Xoan.
Aos fidalgos da zona, aínda que non tivesen terras do arcebispado, tamén se lles requería a colaboración.
A preparación de armadillas e a reparación dos foxos estaban incluídas no cometido sendo fortemente multadas aquelas parroquias que non acudisen ao mandado.
Os foros galegos nunca excluiron os abades das corridas e monterías a pesar de que os capítulos e canons eclesiásticos lles coutaban o exercicio cinexético ao que eran tan afeccionados.
Así se recolle nun sínodo de 1534:
"Item, por quanto as monterías e cazas son exercicios que inclinan os homes a moitas profanidades e ocupan moito tempo sonlle prohibidas, segundo dereito aos sacerdotes...".
Porén, a pesar disto, os abades galegos sempre apareceron comandando canta corrida, batida ou montería se celebrase a pesar do gran disgusto que lle provocaban aos nobres pois consideraban que os cregos e os fregueses lles mermaban a caza.
Este s. XVI foi de grande invasión de lobos e de gran prexuízo para o gado polo que os reis Carlos I e dona Xoana autorizaron no 1542 todo tipo de corridas e monterías, dándolle licenza ás vilas e lugares para que maten os lobos aínda que sexa con yerba (veneno) outorgando premios por cada cabeza de lobo ou camada (alcateia) de lobatos.
Por veces, as autoridades seglares e relixiosas recorrían a expertos cazadores para levar a cabo a eliminación dos lobos.
Así se desprende de diversos contratos dos anos 1581 e 1582 onde sobrancea o monteiro Pedro de Pazos e noutro de 1612 no que aparece o experto cazador Pedro de Bixian correndo os montes da provincia de Santiago, sobre todo os da Barbanza.
Ortigueira, máis que folk
Esta fin de semana Ortigueira será tomada polos folkis de todo o país e polos incondicionais da festa coa celebración do seu festival por excelencia, que este ano festexa o seu trinta aniversario cun cartel de luxo.
Do 10 ao 13 de xullo pasarán polos diferentes escenarios programados artistas da altura de 17 Hippies, Värttinä, os irlandeses Moving Hearts, The Dubliners ou Exía e Eliseo Parra.
Unha escolma do mellor da escena europea de <distinto tipo="outra_lingua">world music</distinto> concentrada na alameda do concello para que milleiros de persoas desfruten de balde.
Pero Ortigueira é moito máis que folk.
Para os que gosten das rutas a pé e aínda lle resten forzas despois da explosión musical da noite, o concello ten marcados máis de media ducia de trazados para gozar da natureza e coñecer a contorna.
De entre todas destaca pola espectacularidade dos seus cantís a que une a parroquia de Ladrido a de Loiba.
No inicio, en Ladrido, cómpre visitar a súa igrexa, deseñada en 1800 por Francisco Xavier Méndez e Neira de Saavedra.
Este afamado reloxeiro, instalou o seu taller na reitoral da freguesía.
As súas obras poden verse no propio templo, onde tamén está soterrado aos pés do altar.
Seguindo o camiño, xa en Espasante, a ruta transcorre polo Porto, que xa en 1530 era considerado independente polo condado de Ortigueira a efectos administrativos, situado no istmo da península do Monte do Facho, entre as praias da Concha, con restos arqueolóxicos de importancia, e San Antonio.
Na parroquia tópase o lugar do Plantío, onde se sitúa o pazo de Rasamontes, construído no século XVIII polos Tenreiro de Andrade.
O camiño continúa pola parroquia de Céltigos para desembocar en Loiba.
A súa costa é a máis salvaxe do concello.
Entre os abruptos cantís perforados por furnas na súa parte baixa, ábrense ás augas da ría as praias do Picón e Coitelo.
Sameirás
Antonio Cajide Gulín é un colleiteiro que pertence a unha familia de longa tradición vitícola pero que se dedicou, coma outros moitos, durante unha parte da súa vida a actividades laborais diferentes que non tiñan nada que ver coa viña.
Foi no 1999 cando deixa a que foi até ese momento a súa ocupación laboral para meterse de cheo no labor de atopar a máxima expresión das súas castes e do solo destas terras que van desde as beiras do Avia até os 270 metros das ladeiras de Santo Andrés de Camporredondo (Ribadavia).
E nesa busca segue.
As castes coas que elabora o seu tinto son o brancellao, o sousón e a mencía, mais tamén florecen e maduran nas súas viñas o castañal _O Rosal sabe ben desta caste_, a emblemática, nobre e de forte personalidade touriga nacional e un caíño case propio, de raigames familiares.
Nos brancos, o Sameirás e o 1040 Sameirás (denominado así porque fermenta en barricas de carballo francés de 525 litros desde a densidade 1040) conxúganse a treixadura, o albariño, o lado e o godello.
Os dous brancos acaban de recibir senllos galardóns nas súas respectivas categorias no concurso de viños do 'Noroeste' celebrado en Ponferrada.
Sameirás 2007 (branco)
Froital, moi froital, unha mazaira no seu esplendor cun xardín florido ao seu redor e un aire limpo que vai renovando o ambiente.
Quen disfrute desta intensidade aromática tan xuvenil de seguro hase manter pegado á copa.
Cando a despegue, descubrirá unha boca limpa de paso equilibrado: acidez-volume-amargor final en igual e xusta medida, até o infinitesimal.
Sameirás 2007 (tinto)
Cor relucente, co cristalino dun branco, aromas sutís, tenues, a mondas, leves flores azuis, co aire mineral xogando ás escondidas, boca golosa, aveludada, de tacto sedoso pero fresca, moi fresca; agarimo sensual en ambiente fresco, con finos taninos e limpa acidez, no retrogusto regaliz... hai que esperalo, como a todos, de xeito tranquilo e así aparece de novo abríndonos o nariz sazonado de especias negras e cravo.
Toda esta limpidez deixa un pouso que é o rasto da autenticidade, da terra.
O Cabaceiro, sabores do Miño en Punxín
Aínda existen lugares para comer en Galiza que sobreviven ás modas e as influencias foráneas, xa sexa de cociñas, técnicas e produtos doutras zonas da península ou mesmo europeas ou americanas.
Lugares que non queren agacharse no común, no máis doado e ofrecen, pola contra, auténtica cociña patrimonial realizada coas materias primas que reciben diariamente na súa porta, e chegadas desde terras e portos próximos.
Un destes lugares e O Cabaceiro, en Punxín, na vella estrada que une Ourense e O Carballiño.
En O Cabaceiro pódese gozar do mellor do mar, os ríos, o agro e o monte.
Destaca, sen dúbida, tempada tras tempada, a súa soberbia "Lamprea do Miño á Bordelesa", executada ao modo tradicional, con pan da zona fritido e arroz en branco.
Sempre servida en barro, e sendo compañeira ideal dun bo tinto do Ribeiro.
Ademais angulas, caza, cocidos, mariscos, salpicón, pescada á cazola, rodaballo, vitela asada, cabrito ao forno e boas costeletas e solombos.
O restaurante completa a súa oferta cuns amplos comedores, bo aparcamento e un trato persoal e educado, cortés e profesional.
Convén non esquecer as orixes da nosa cociña e a relación do noso tecido produtivo primario coa nosa hostalería, para poder mirar o futuro dos dous sectores con optimismo.
A festa dos callos e a cantería de Parga reúne artesáns de todo o noroeste
Como vén ser tradicional por estas datas, a carballeira da localidade de Parga, no concello lugués de Guitiriz acolleu unha nova edición da festa dos callos e a cantería, da que este ano se celebrou a décimo cuarta edición.
Os actos principiaron a media mañá cun acto de benvida aos participantes no xa tradicional concurso, un dos que esperta máis atención no noroeste peninsular, nunha terra na que os canteiros foron os principais testemuños da súa historia.
Ao longo de máis de tres horas, profesionais da pedra procedentes de todos os puntos de Galicia, armados con ciceis, martelos, limas, paletas e macetas esculpiron o principal recurso da zona sur occidental da Terra Chá, a pedra.
Chamaba a atención dos centos de asistentes a especial destreza con que talla este elemento natural tan altamente aprezado hoxe en día por parte dos canteiros que se achegaron dende localidades tan afastadas entre si coma o Salnés ou a comarca berciana, aínda que predominaban os de orixe chairega.
Ver traballar nos nosos tempos aos canteiros e case algo utópico, xa que a pedra rara vez se utiliza nas construcións debido a súa carestía, polo que moitos dos que se adican a esta arte vense na obriga de compaxínala con outras profesións alternativas, entre elas as de albanel ou encofrador.
Dende primeiras horas da mañá, canteiros procedentes de Ourense, O Barco de Valdeorras, Pontevedra, Porriño ou Torre do Bierzo tallaron as primeiras pezas da mesma maneira que o facían os seus precursores hai un século, aínda que loxicamente cunhas mellores e máis perfeccionadas ferramentas, pero de xeito manual.
A pesar das dificultades que entraña o traballo da pedra e as belezas naturais que dela saen, os profesionais da cantería quéixanse do pouco retribuído que está este oficio, propio de artesáns con moita mañá e bo pulso.
A principal saída que teñen é o mundo da restauración, aínda que non está todo o explotado que debese, malia que no noso país existen moitas edificacións antigas que se encontran nun mal estado de conservación e que pertencen a particulares, entre elas casas patruciais, muíños e alboios, principalmente.
O alto custe da súa renovación, unido as dificultades con que se encontran os poucos canteiros que hai, fai que a meirande parte dos mesmos rematen sucumbindo ante o abandono ao que se ven abocados.
Na tardiña, despois de degustar un magnífico xantar chairego no que os callos foron o prato estelar na beira do río que lle dá nome a esta localidade, os concursantes que se achegaron até Parga entregaron as figuras as que lle deran forma ao longo do día.
O gañador deste certame foi o canteiro de Mos, Marcos Escudero que recibiu 900 euros de premio e un trofeo valorado en 1.200.
Mentres, Xosé Rodríguez acadou a segunda posición e un galardón de 600 euros e trofeo.
Pola súa banda, Bernardo Cao, ocupou o terceiro lugar obtendo un premio de 400 euros.
Pero a máis da cantería, e como todo certame de artesanía que se prece, estiveron presentes tamén profesionais da madeira e o téxtil, que exhibiron as súas creacións entre as que salientaban os traballos feitos polos cesteiros.
Imaxe de Kung Fu Panda.
Samantha Morton e Diego Luna en Mister Lonely.
Gerard Butler e Hillary Swank protagonizan Posdata, quérote.
Fotograma de Un mozo para Yasmina.
Cartaz de O demo das armas.
Kung Fu Panda
O filme de animación do verán chega co selo de Dreamworks, responsábel de Madagascar, Bee Movie ou a saga de Shrek.
Debutan na dirección Osborne, directo dende a animación televisiva, e un home da casa, Stevenson, integrante dos equipos de arte de boa parte dos filmes producidos pola empresa de Spielberg.
Humor branco e gamberrismo amábel mais eficaz, nun filme que parodia o subxénero kung fu con acrobáticos monxes shaolin en versión animais antropomórficos.
A versión orixinal leva a Jack Black, Dustin Hoffman ou un autoparódico Jackie Chan poñendo voces;
a española vén encabezada polo previsíbel Florentino Fernández.
Mister Lonely
Unha das estreas máis bizarras do ano achéganola un dos cineastas máis estrambóticos dos últimos anos, Harmony Korine.
Procedente do lumpen artístico neoiorquino debutou como icona indi co guión do Kids de Larry Clark, antes de naufragar nas procelosas augas do cinema de arte e ensaio máis pasado e acabar nunha sala de urxencias hospitalaria como consecuencia dunha premonitoria versión artística do Jackass na que mesturando actitude punk e cinéma-vérité adicábase a percorrer as rúas buscando bronca cámara en man, <distinto tipo="outra_lingua">verum est</distinto>.
O seu retorno ao cinema "convencional" é esta curiosa comedia agridoce na que Luna interpreta un imitador de Michael Jackson que malvive nas rúas de París, un día namórase dunha dobre de Marilyn Monroe e acaba nunha comuna surrealista habitada por sosias de personaxes famosos.
Prométeme
No último Cannes Kusturica presentou o seu documental sobre Maradona, na edición anterior levara esta pintoresca mostra de realismo fantasioso balcánico que agora chega ás carteleiras estatais.
Nos últimos tempos o director das excelentes Underground ou O tempo dos xitanos merodea por un perigoso bucle creativo que o leva a visitar unha e outra vez os mesmos personaxes e escenarios.
Próximo á morte, un ancián pídelle ao seu neto que se encargue de facer realidade os seus atávicos últimos tres desexos:
que marche á cidade para vender unha vaca, comprar unha icona relixiosa e volver casado.
Coñecendo a Kusturica a viaxe iniciática deste argumento de principio a fin pode resultar previsíbel.
Se está en forma asemellarase á vitalista Gato negro gato branco, se pon a fanfarria balcánica en modo automático teremos outra errática A vida é un milagre.
Posdata, quérote
A protagonista de Boys don't cry decidida a fuxir do seu estereotipo de ambiguas personaxes masculinizadas _empezar facendo do novo Karate Kid imprime carácter_ interpreta aquí unha viúva moza que tenta superar a morte do esposo a base de romantismo necrófilo e personaxes secundarios con chispa.
Repite co director do seu anterior filme, Diarios da rúa, un LaGravanese famoso polos seus melodramáticos guións: O rei pescador, As pontes de Madison ou O home que lles murmuraba os cabalos.
A cota melosa da semana.
Un mozo para Yasmina
Curioso e arriscado _no panorama actual do cinema español dominante_ cine social con formato de comedia romántica.
Ambientada nunha remota vilacha extremeña, aborda o mundo da inmigración magrebí a través dos amores da Yasmina do título, unha moza marroquí que non acaba de encaixar nin no mundo dos seus pais nin no da sociedade que a acolle.
O demo das armas
Filme de culto connaisseur e referencia inescusábel en toda antoloxía que se precie do mellor do xénero negro, gloriosa serie B.
No seu romantismo tolo e fatalista á hora de retratar as andanzas criminais dun veterano da II Guerra Mundial e unha arquetípica femme fatale percorrendo as estradas norteamericanas, preludia todos os antiheroes do subxénero gangsteril dos 60;
en especial, os émulos de Bonnie &amp; Clyde.
É, probabelmente, a primeira road movie moderna da historia e unha pequena xoia que redescubrir cargada de referencias que despois serían recicladas con vocación posmoderna por moitos autores cinéfagos da facción artística.
Mentiras
A campaña de promoción de El Mundo e o partido de Rosa Díez, a conta da suposta "persecución do castellano", está retratando os prexuícios duns e a intención deliberadamente antinacionalista doutros.
A escasa nómina de galegos coñecidos asinantes do manifesto é unha noticia a saudar.
Por máis que, ao contrario dalgúns columnistas do xornal madrileño que dicían que había que sinalar co dedo aos non asinantes, o que convén é que todo o mundo dea a súa opinión.
En todo caso cabe recomendar que se informen mellor e non acrediten nas informacións do xornal que pinta unha situación en Cataluña, País Vasco, Illes Balears ou Galiza en materia linguística próxima á Alemaña de Hitler.
Valéncia líbrase da queima porque goberna o PP.
Por certo, aínda que non o publicitan moito, un dos asinantes destacados é Jiménez Losantos.
Aloitadores
A medida que nos facemos grandes, tendemos a asumir un programa ideolóxico de vellos:
o importante é ter saúde.
De aí que a política e demais paixós xuvenilistas acaben por cansar.
No entanto, cando xa estamos máis cheos de política que se a comeramos, aparecen axentes provocadores pra devolvernos á condición de "aloitadores" na rapa das bestas.
Velaí por caso o Manifesto pola Lingua Común, subscrito por falsarios que declaran defender os direitos lingüísticos individuais.
O liberalismo pode ser discutible neste campo, aínda que resulta plausible:
se Savater e cía denunciasen a Constitución por impor o castellano, daquela empezaría un debate liberal;
sucede, en troques, que queren botarnos a lingua de Cervantes pola gorxa abaixo, calcándolle co dedo do autoritarismo.
Claro que consideran aceptable a protección folclórica de <distinto tipo="outra_lingua">"otras lenguas"</distinto>, pero que metan o paternalismo por onde se enfían as agullas.
Máis un exemplo:
certo tribunal vén de sentar doutrina sobre a consulta de Ibarretxe e seica a soberanía vasca deben acordala os españois todos.
De crermos aos tribunos, o Estado sería como un marido que, abandonado pola esposa, recorre á chamada violencia de xénero.
É do xénero tonto pensar que a autodeterminación de Euskalherría ha de votala a España cañí.
A este paso, como letra do himno español adoptarán aquel estribillo que moito cantaba o amigo Temes nas troulas universitarias:
Pacto pola competitividade.
Goberno, patronal e os sindicatos UGT e CC OO, asinaron un acordo con case 300 medidas e un investimento de máis de 7.000 millóns de euros até 2011.
Pola súa banda, a CIG reclamou que a Administración deixe de subvencionar os empresarios pola contratación de traballadores e pediu axudas concretas para o naval, a pesca e o téxtil.
O racismo, un obstáculo para pedirlles o voto aos inmigrantes
En tanto que os latinoamericanos poderían constituír un colectivo politicamente activo, a actual linguaxe dalgúns partidos implica un atranco para recoller eses votos.
"O racional é que o PP rebaixe o seu discurso racista", indica Fermín Bouza.
O feito de situar o PP nun contexto no que os inmigrantes estean fóra do punto de mira das súas críticas beneficia o PSOE.
Segundo este enfoque, os socialistas non terían que temer mensaxes xenófobas dos populares que distorsionen o debate político porque eles mesmos ambicionan o seu voto.
Bouza considera que o PP apelou aos medos dos cidadáns ante os estranxeiros para gañarse o seu voto pero estima que agora esta estratexia sería contraproducente.
Con todo, o director de El Temps, Àlex Milian, tamén alerta da posibilidade de que autorizar os inmigrantes a votar nas municipais "podería activar sectores e forzas ultradereitistas á procura do voto do español racista".
Os estranxeiros con permiso de residencia en España non están distribuídos porcentual nin territorialmente.
No litoral mediterráneo e en Madrid representan unha porción maior da poboación.
Con todo, Àlex Milian, lembra que a regularización que promoveu José María Aznar hai dúas lexislaturas legalizou o 90% dos foráneos que viven en Madrid, mentres que en zonas como Catalunya déronlle os papeis ao 70%.
"Isto implica menos asignación de recursos para atender esa poboación en áreas como a sanidade ou a educación", sinala Milian.
Outro efecto inducido é que os inmigrantes con dereito a sufraxio _no caso de prosperar a iniciativa socialista e asinarse acordos de reciprocidade con seus países de orixe_ será unha parte menor en Catalunya que en Madrid.
Xurxo González Gurriarán, profesor da Universidade de Vigo
'Ferrol pode ter máis futuro na produción de maquinaria industrial que no naval'
As relacións entre Universidade e empresa deberían ser máis estreitas.
Esta é unha idea aceptada pola maioría dos axentes económicos.
No ámbito da estratexia empresarial, o profesor Xurxo González Gurriarán (Ourense, 1942) vén fomentando o intercambio de ideas entre os dous ámbitos en estudos sobre as cadeas empresariais e áreas económicas galegas.
Logo de analizar a de Vigo e A Coruña, presentou un estudo sobre as comarcas de Ferrol, Eume e Ortegal.
Xa en perspectiva están o de Ourense e Santiago.
Nos últimos meses tense falado abondo da economía de Ferrol e da súa área...
Hai anos que se veñen facendo estudos e plans de reconversión para esta zona.
Penso que hai de máis.
Por iso desde o principio fixemos unha proposta moi concreta:
estudar os aspectos típicos que afectan á economía privada desta zona e propoñer solucións.
O estudo baséase nunha metodoloxía cualitativa, artellada a partir de mesas de debate nas que participaron empresarios e representantes das institucións públicas.
Nas conclusións do estudo desmárcanse un pouco do interese que esperta a construción privada de buques nos antigos estaleiros de Astano en Fene.
Estas tres comarcas xiraron durante moitos anos arredor do sector do metal, na variante principal dedicada ao naval e a súa industria auxiliar.
As compañías da área de Ferrol están moi cualificadas porque se dedican á produción militar, que require unha tecnoloxía moi avanzada.
Cando se fala de que o naval neste momento vive un bo momento en Galiza, estou de acordo, pero no que respecta á cantidade de pedidos, que non ten por que corresponderse cos resultados finais.
O contexto internacional é favorábel (incremento do comercio mundial e do transporte por mar), pero a competencia é forte.
Non pretendo ser agoireiro, pero na actualidade danse casos nos que no momento da entrega dos buques os estaleiros rexistran perdas do 20% sobre a súa facturación.
Por outra parte, e aínda que a situación da industria naval mellorou nos últimos trinta anos, o valor engadido bruto (riqueza que xera unha actividade) non chega ao 30% da produción.
Que opina da evolución do sector?
Poucas empresas auxiliares dos estaleiros foron quen de internacionalizarse para facer fronte á nova conxuntura.
Por outra parte, a reconversión mediante xubilacións anticipadas foi un disparate que motivou unha anorexia empresarial, pola que se eliminaron os custes fixos para poder competir por prezo da man de obra.
Non se aproveitaron as circunstancias para crear un tecido estruturado, que facilitase a creación de grandes empresas de equipamento.
Non vexo cambios relevantes hoxe en día para apostar por este sector no longo prazo.
Cales son as alternativas?
O sector empresarial privado destas comarcas está fundamentalmente orientado á industria auxiliar do metal, pero de aí pode xurdir un tecido empresarial de bens de equipo.
Penso que Ferrol está descargado de lastre logo das reconversións que sufriu, polo que é factíbel crear empresas novas e fomentar a actividade de emprendedores en áreas como as enerxías renovábeis, formación, gas natural, equipamento, loxística, turismo, acuicultura, pesca, marisqueo ou forestal.
Nesta zona existe unha man de obra predisposta a empregar coñecementos e modos de produción avanzados que non hai noutras partes de Galiza.
Nas áreas da industria naval que actualmente non se están utilizando poderíanse desenvolver industrias de grandes bens de equipo para obras públicas, como, por exemplo, tuneladoras.
Non obstante, vostedes perciben máis obstáculos que facilitadores da actividade empresarial.
En número si, pero se aprezamos a intensidade destes factores, a situación non é tan desfavorábel.
Por exemplo, no que respecta ás infraestruturas e equipamentos públicos, estes factores están nivelados.
Quedan por resolver o acceso ao porto exterior, a circunvalación e o transporte por ferrocarril.
Na área que nós chamamos "dinamismo empresarial", hai máis facilitadores que barreiras.
Si é certo que no que respecta aos recursos e capacidades, estrutura do sistema empresarial, configuración dos mercados e factores socioeconómicos e culturais, a área de Ferrol presenta deficiencias.
Esta zona ten unha tradición de cultura do conflito, marcada principalmente pola reconversión e as xubilacións anticipadas.
Penso que esta situación está cambiando, pero aínda quedan barreiras culturais para o fomento das actividades dos emprendedores.
En canto a loxística, ten unha boa situación para ser unha porta cara os mercados internacionais.
Falta que os empresarios da zona se predispoñan cara a internacionalización.
O mesmo pasa coa innovación.
Rebaixas xeneralizadas
Así como non hai moito proliferaban os intercambios con sobreprezos en diñeiro negro, a crise real, que por fin xa chegou aos indicadores, está a aguilloar os intercambios á baixa máis para reducir perdas que para acadar ganancias.
Así son os axustes especulativos e de momento non hai queixa pois aínda non se produciron os efectos máis graves en desemprego e diminución dos salarios reais, dependendo da súa evolución cuantitativa e das medidas paliativas dos gobernos _por agora aseguradas_ que a crise económica se transforme ou non en crise social.
O estancamento da economía ten que ver con varios factores interrelacionados, como son a crise financeira, a parada da construción e a desconfianza do consumidor.
Non será fácil reactivar tales motores pero o alto nivel de stocks nas empresas de distribución estase a traducir en caídas de prezos xeneralizados nos bens de consumo, duradeiros ou non.
Convén lembrar que a cotización do euro permite manter marxes, pois boa parte da produción de bens realízase nas factorías asiáticas e noutros países emerxentes nos que a potencia do euro é cada vez maior.
O axuste na construción residencial será máis longo e difícil pois os damnificados non poderán endosarlle a ninguén a perda de patrimonio ou dos recursos pagados e están abocados á suspensión de pagos ou ao desafiuzamento.
A crise financeira reduce a marxe de manobra de bancos e caixas acuciados pola falta de liquidez e escamados polas alegrías que levaron a financiar case calquera operación.
O sistema bancario pechou de súpeto unha billa que antes manaba abundantemente, deixando en coiros promotores, emprendedores, consumidores e hipotecados polos que non hai moito pelexaban.
Se foi imposíbel parar a riada especulativa _pois todos se beneficiaban dela_, agora tamén será complicado aterrar suavemente pese aos paracaídas que os gobernos teñen para estes casos.
Hai que esperar que os mercados depuren os excesos e observar o reparto do axuste entre os colectivos sociais, sectoriais e territoriais para ir avaliando as posibilidades que a medio prazo terá a economía española no contexto global.
O axuste no mercado de bens é o máis fácil e inmediato pero será máis difícil virar cara a un modelo de crecemento que ten que centrarse definitivamente na demanda externa, que é onde están as oportunidades de negocio que poden alimentar novos e competitivos sectores produtivos.
Os datos revelan que a ralentización da economía galega é menor que a española quizais debido a que estaba empezando un despegue do sector do ladrillo que, aínda así, estivo a piques de destruír para sempre o litoral.
Talvez a estrutura económica galega era máis equilibrada polo menor peso dos inmigrantes e o mellor comportamento da industria e do sector financiero privado e público.
Os fondos da UE e as rendas regulares procedentes da actividade pública sostiñan unha economía de medra lenta só alterada polo trepetel do lobby inmobiliario madrileño.
É momento de entrar na bolsa?
Corredor de bolsa no Mercado de Valores de Manila.
Ao remate da semana pasada, o principal índice da Bolsa española, o Ibex-35, que contén as 35 maiores empresas do país, atopábase no seu nivel máis baixo dos últimos dous anos.
O indicador acumula unha caída dun 22% dende o primeiro de xaneiro, porcentaxe similar ao do resto de índices europeos.
Os sectores máis castigados son os máis estreitamente ligados ao parón inmobiliario, ao descenso no consumo e ao sector financieiro.
Empresas coma Inditex perderon un 34% do seu valor no que vai de exercicio, e algunhas inmobiliarias como por ejemplo Sacyr-Vallehermoso levan cedido un 35%, o cal aínda non parece moito se vemos o endebedamento da empresa e as expectativas do sector.
Os grandes bancos coma Santander ou BBVA levan descensos do 23% e o 28% respectivamente, e porcentaxes similares e aínda maiores bancos medianos coma o Popular ou Bankinter.
O mercado de valores anticipa e desconta os posíbeis resultados das empresas que cotizan nos diferentes mercados e, ante un panorama económico sombrío con tipos de xuro a alza, os prezos das accións reséntense.
O binomio rendibilididade-risco aconsella investir en activos seguros, libres de risco e con rendibilididade asegurada, como por exemplo bonos a curto prazo con boa cualificación de risco emitidos por entidades de primeiro nivel (Estados, bancos ou empresas eléctricas).
Non obstante, os mercados financieiros compórtanse, con frecuencia, dunha maneira un tanto histérica e son moi susceptíbeis respecto do estado de ánimo que prepondere nun determinado momento.
Por exemplo, o venres da semana pasada, un informe do Banco de Investimento americano Goldman Sachs afirmando que o sector bancario europeo ía necesitar 90.000 millóns de euros para capitalizar os seus balances, provocou nese mismo día unha perda no valor das accións dos principais bancos europeos dun 3% de media, sen discernir prácticamente bancos españois de bancos ingleses ou bancos grandes de bancos pequenos.
Cando o estado de ánimo e de pesimismo irrumpen, os movementos bursátiles magnifícanse, dando lugar a que algunhas empresas marquen prezos nas pantallas moi atractivos.
Estratexias para o comezo de tempada.
Agora que comeza a tempada de presentación de resultados do primeiro semestre de moitas empresas, poderemos evaluar, con coñecemento de causa, o impacto real da crise nas contas das compañías.
Normalmente as empresas, cando pensan que os seus beneficios van estar lonxe do que mercado espera, emiten unha advertencia nese senso, para que a cotización se axuste a unhas expectativas de ganancias máis realistas.
É previsíbel que as contas se vexan afectadas pola desaceleracion pero temos que saber que eses menores ingresos están xa descontados no prezo.
Despois destas consideracións, e cunha perspectiva de medio e longo prazo, as cotizacións de moitas empresas están a amosar prezos moi interesantes.
Se, como parece lóxico, o prezo do crú volta a niveis máis razonábeis por mor dunha menor demanda, provocada pola desaceleración económica e os altos prezos, e isto relaxa as expectativas de inflación e por ende os tipos de xuro, moitas destas empresas estarán, a prezos de hoxe, mercadas a bo prezo.
España destruirá as bombas de acio que posúe.
A ministra de Defensa, Carme Chacón anunciou que España destruirá todas as bombas de acio que posúe, adiantándose aos prazos formais previstos no tratado contra estes explosivos aprobado na Conferencia de Dublín.
Chacón anunciou que este mes elevará unha proposta ao Consello de Ministros que estabelecerá unha moratoria unilateral sobre o desenvolvemento deste tipo de armamento.
O PSOE elude o debate económico
Os socialistas apostan por rexuvenecer a dirección do partido e pola cohesión social nun 37º Congreso Federal que remata sen propostas para frear a crise
Leire Pajín, nova Secretaria de Organización e número tres do PSOE.
Os grandes asuntos xa viñan cociñados e os escasos flocos pendentes foron resolvéndose nas ceas e xuntanzas paralelas ao congreso.
Dende o primeiro día, o ambiente nos corredores indicaba que todo estaba atado e ben atado e poucas cousas quedaban por decidir.
Xosé Blanco e Leire Pajín só acudían aos actos programados, evitando os conciliábulos e o contacto improvisado cos medios de comunicación.
Mentres, os baróns territoriais e os ministros deixábanse fotografar e prestábanse á conversa informal con militantes e convidados.
O guión cumpriuse e houbo poucas sorpresas salientábeis, pero a cita deixou enriba da mesa algunhas pistas sobre os futuros movementos dos socialistas no goberno.
A incorporación de Xosé Sánchez Bugallo á Comisión Executiva Federal foi un dos acontecementos inesperados.
Todo o mundo sabía que a nova directiva ía contar con tres galegos pero até o sábado non se coñeceu o nome da persoa proposta polo PSdeG.
O alcalde de Santiago, que non estaba nas quinielas, convertíase en vogal e amosábase encantado coa designación, malia ser o máis veterano do grupo, despois de Chaves e Rubalcaba.
"Non me parece mal.
Eu con Leire teño bastante amizade.
É unha persoa con gran futuro e moita personalidade que nos vai sorprender".
Cambio xeracional.
No acto de clausura xa o fixo.
A nova Secretaria de Organización non dubidou en levantar o puño mentres soaba a Internacional.
O feito de que Zapatero e Blanco quedasen cos brazos pegados ao corpo non lle impediu manter o xesto até o final.
Puro carácter.
Foi a súa estrea como número tres do PSOE, cargo que só ocupou outra muller na historia do partido, Carmen García Bloise.
Ao igual ca ela, Leire Pajín (San Sebastián, 1976) ingresou con quince anos nas Xuventudes Socialistas pero o desembarco na cúpula do partido chega cunha década de antelación.
O Presidente do Goberno quixo acalar as críticas sobre a excesiva xuventude da súa compañeira, a parlamentaria máis nova da historia da democracia, lembrando que Felipe González asumiu a Secretaría Xeral coa mesma idade, 32 anos.
"É unha persoa magnífica para o presente e o futuro do PSOE", dixo Zapatero dando a entender que xa está a pensar na sucesión.
Semella que quere sentar as bases dunha renovación socialista paritaria e nova como xeito de previr os riscos do inmobilismo que adoita asexar os partidos no poder.
Políticas sociais.
De feito, o 37º Congreso parecía estruturado por e para a mocidade militante.
A loita contra a fame no mundo, o desenvolvemento sostíbel, a igualdade entre homes e mulleres, a ampliación da lei do aborto, a solidariedade cos máis desfavorecidos, a inmigración e a laicidade centraron os discursos e as xornadas de traballo.
Pola contra, o debate económico quedou nunha mera declaración de principios.
En varias ocasións, o líder socialista recoñeceu as dificultades da situación actual pero non concretou medidas para facer fronte á crise.
Insistiu no mantemento das axudas sociais para que os efectos da "desaceleración" non a paguen as rendas baixas e prometeu investimentos en infraestruturas e innovación tecnolóxica, pero o asunto quedou fora das resolucións congresuais.
Tampouco nesta cita se avanzou no financiamento autonómico nin nas reformas estatutarias, dúas cuestións espiñentas nas que o PSOE preferiu manter a liña da negociación multilateral exposta no programa das últimas eleccións.
Novidades descafeinadas.
A proposta de permitir o voto inmigrante nas municipais, que precisa do consenso popular para chegar a bo fin, quedou coma un dos poucos proxectos fortes.
Era previsíbel despois do malestar xerado no seo do partido tras o apoio dos socialistas españois á directiva europea de retorno.
Para compensar este xiro conservador, o PSOE decidiu ademais incluír á dominicana Bernarda Jiménez na executiva, símbolo do seu compromiso coa integración.
O resto de iniciativas progresistas anunciadas nos días previos ao congreso resolvéronse con certas doses de moderación.
A lei de prazos para regulamentar o aborto quedou nunha revisión da normativa vixente e o relatorio sobre laicismo rexeitou a maioría das emendas presentadas.
Non hai cambios no tocante aos funerais de Estado onde se opta polo oficio relixioso a falla dunha "liturxia alternativa";
tampouco na relación coa Santa Sede que segue a enmarcarse dentro dos acordos actuais.
O texto aprobado so fala de traballar pola "desaparición progresiva de símbolos" nos edificios públicos (tamén os crucifixos e a Biblia nas tomas de posesión), sen provocar divisións, e advírtelle á Igrexa Católica da caducidade dos seus privilexios.
Linguas cooficiais.
Máis contundente e imprevista foi a defensa que se fixo durante todo o congreso do galego, o éuscaro e o catalán.
O documento final avalado polos delegados socialistas aposta pola promoción do multilingüísmo e critica o manifesto en prol do castelán _que segundo o partido non necesita redentores_ por considerar que se está a utilizar para atacar o resto de idiomas estatais.
Xosé Blanco, novo Vicesecretario Xeral, referiuse á pluralidade lingüística coma un privilexio que hai que protexer e Rodríguez Zapatero, en clara alusión ao PP, lembrou que non se pode excluír a media España que "fala nunha lingua e en varias".
O Secretario Xeral do PSOE, reelixido co 98,5 por cento dos votos, saíu reforzado como nunca deste congreso.
Algo debeu ter que ver o triunfo electoral do nove de marzo.
A súa xestión dos últimos anos mereceu o apoio do cen por cento dos presentes e os militantes máis novos sentíronse recompensados coa aposta pola renovación e os acenos esquerdistas do seu líder.
A incógnita está agora en comprobar se esta é a receita socialista contra a crise económica ou se Zapatero deixou na manga un paquete de medidas que non quixo desvelar para marcar ben as distancias entre partido e goberno.
Carme Silva, galega e muller
O PSdeG nunca tivera tanto peso en Madrid.
A elección de Xosé Blanco como Vicesecretario Xeral (un cargo suprimido dende que o deixara Alfonso Guerra no 1997) reforza a posición dos socialistas galegos dentro do partido.
Tamén a incorporación de Carme Silva que, por ser portavoz do PSOE no Senado, pasa a formar parte da executiva federal.
Esta é a primeira vez que o representante da formación na cámara alta se converte en membro nato da directiva, outra das novidades que saen deste congreso.
A política viguesa pensa que o encontro supuxo un triunfo para Galicia pero tamén para as mulleres que "levan moito tempo gañando no PSOE".
Firme defensora da aposta de Rodríguez Zapatero pola igualdade, aplaude a elección de Leire Pajín porque "ademais de transmitir unha imaxe moi positiva de cara ao exterior, é unha persoa de partido que non perdeu a frescura nin a capacidade de relacionarse coa militancia e a cidadanía".
Dende o seu punto de vista, a aposta do PSOE polas mulleres é real mentres que a do PP, coa elección de Cospedal, responde a unha operación de maquillaxe.
Responsábel do relatorio en materia de aborto, Carme Silva, salienta o avance que se fixo de cara a unha futura lei de prazos.
"Hai unha aposta clara por revisar unha lexislación que leva 23 anos vixente pero xa se sabe que este asunto xera moita polémica, simplemente porque se trata dunha lei pensada para que as mulleres poidan exercer a súa vontade".
O cambio é revolucionario pero pensa que aínda queda moito por camiñar polo que "non podemos sentirnos satisfeitas nin quedar na autocompracencia".
Benvida con videochamada
Os socialistas quixeron reforzar a súa conexión coa mocidade empregando todo tipo de novidades tecnolóxicas.
Zapatero e Blanco déronlle persoalmente á benvida aos convidados a través de videochamada, o gabinete de comunicación utilizou a nota de prensa virtual para convocar os xornalistas e o partido creou a figura do "ciber-delegado" para que calquera internauta, ademais de seguir en directo o congreso, puidera enviarlle mensaxes á dirección no transcurso dos debates.
Do mesmo xeito, o PSOE aprobou unha modificación dos seus estatutos para crear a figura do "cibermilitante", un novo xeito de pertencer á formación política a través de internet.
Vítimas ou delincuentes?
O xuíz Baltasar Garzón, tras eliminar dous partidos políticos máis, EHAK e ANV, deu un novo paso adiante na súa loita contra a ETA.
Nas súas investigacións sobre o chamado imposto revolucionario da ETA, Garzón arrestou cinco industriais vascos aos que investiga por supostos pagamentos á organización.
Primeiro foron as irmás Bruño, empresarias de Orio (Guipúscoa), de quen sospeita que deron 6.000 euros.
A suposta proba é un documento extraído do computador de Francisco López Peña, Thierry, detido en Bordeos xunto a outros destacados militantes da ETA.
Blanca e Isabel, que negaron as acusacións, pasaron 25 días en prisión preventiva, e saíron após pagar unha fianza de 40.000 euros.
Sete veces máis do que lle pagarían á ETA de ser certo que cederon á extorsión.
Logo foron detidos durante algunhas horas notábeis empresarios deste país como Sabino Arrieta, José Antonio Jainaga, do grupo Sidenor, ou Jesús Guibert.
Este último, un home de 81 anos que hai 25 fora secuestrado por non pagar.
Pero a vida é así.
A cuestión de fondo é que, até agora, quen recibía a carta que esixe cartos a cambio da vida era vítima da extorsión, e agora, debido a unha nova perversión xurídica obra de Garzón, pasan a ser sospeitosos de financiar a ETA de xeito voluntario e, polo tanto, colaboradores de banda armada.
Convén lembrar que a obriga do Estado é garantir a seguridade dos seus cidadáns, e que se estas persoas son sospeitosas de algo chega con enviarlles unha citación xudicial para que declaren, sen necesidade de divulgar os seus nomes.
Bush pretende pechar Guantánamo antes de marchar.
A Casa Branca está a desenvolver un plan para pechar a prisión de Guantánamo.
Entroutras medidas, estuda incluír unha petición ao Congreso para acelerar os procesos de moitos dos detidos.
Deste xeito, 65 dos detidos que se atopan arestora en Cuba poderían volver aos seus países de orixe nos próximos meses.
O G-5 versus o G-8
Estes días reuníronse o G-8 (países máis industrializados do mundo) e o G-5, que reúne as principais 'potencias en desenvolvemento', con obxectivos ben distintos.
Activistas de Oxfam, con máscaras dos líders do G-8, finxen colocar unha mazaroca de millo nun barril de petróleo.
O último cumio do Grupo dos 8 celebrado na localidade xaponesa de Hokkaido semella confirmar as expectativas de indefinición e certa parálise dentro da plataforma que conforman as principais potencias económicas a nivel global.
A teor da temática abordada e das posturas afincadas, pódese especular coa falta de concreción de mecanismos de consenso no G-8 para solucionar os problemas máis urxentes a nivel global, sendo estes a crise alimentaria, o encarecemento dos combustíbeis, as enerxías alternativas e o imparábel problema do cambio climático.
Con estes asuntos na mesa, a última edición do G-8 veuse na obriga de atender esta manifestación de problemas transversais, a diferenza daqueles máis enfocados en factores xeopolíticos e de seguridade.
Paralelo a este cumio, celebrouse a reunión do G-5, que reúne as cinco principais potencias emerxentes do mundo, o Brasil, México, a India, a China e África do Sur.
O G-5 reuniu tamén outros dez países en desenvolvemento, dentro dunha plataforma plural destinada a ofrecer unha visión alternativa sobre o desenvolvemento socioeconómico global.
O secretario xeral da ONU, o surcoreano Ban Ki Moon, advertiu en Hokkaido sobre a principal crise global existente neste momento e dos seus efectos interconectados.
Así, os recentes problemas sobre a crise alimentaria e o encarecemento de combustíbeis confirmarían estas advertencias sobre a caducidade do modelo socioeconómico imperante desde mediados do século pasado.
África ausente.
Neste sentido, cómpre considerar a escasa asistencia neste cumio do G-8 á axuda prometida no 2005 a África.
Os países africanos reclaman o cumprimento destas axudas, calculadas en 50.000 millóns de dólares para o 2010, e que están enmarcadas dentro do compromiso adquirido polas principais potencias de asumir os 'Obxectivos do Milenio da ONU', estipulados para o 2015.
Tamén foi notoria a ausencia de medidas para afrontar equitativamente o tema da inmigración ilegal, sen necesidade de adoptar políticas represivas como as que actualmente están en discusión e aplicación en Europa.
A falta de consenso tamén foi patente en materia de enerxías alternativas e, moderadamente, sobre o cambio climático.
No seu derradeiro cumio, o presidente estadounidense George W. Bush confirmou tanto a súa caída de influencia como a súa escasa atención cara aos problemas ambientais, a pesar do compromiso adquirido de reducir nun 50% a emisión de gases contaminantes para o 2050.
Pola súa banda, a chanceler alemá Angela Merkel semellou illada na súa pretensión de levar adiante un programa de enerxía nuclear que diminúa a excesiva dependencia do petróleo.
A oposición rusa neste apartado confirma a posición de Moscova para afincarse como segunda potencial petroleira mundial, traducida na pretensión de seguir conservando cotas de poder global a través das repercusións xeopolíticas derivadas de ser unha potencia enerxética.
Se ben o G-8 amosa unha sensación de atasco e indefinición, un síntoma diferente semella derivarse dos cumios paralelos celebrados polas denominadas potencias emerxentes.
Os latinoamericanos, os máis influentes
En Galiza, o colectivo de inmigrantes é moi reducido comparado con outras partes do Estado e a experiencia que teñen os partidos no trato cos estranxeiros é limitada.
De feito, é a central sindical CIG a organización galega que máis se relaciona con este sector.
A nivel estatal, ademais do PSOE e o PP, IU tamén pode tentar sacar partido da bolsa do voto inmigrante;
de feito, é unha vella reivindicación de IU recoñecerlle o voto aos inmigrantes.
Por outra banda, nas eleccións municipais esta forza política alcanza mellores resultados dos que obtén cando se celebran eleccións xerais.
Nese contesto, os estranxeiros poderían significarlle unha contribución de votos que aumente a súa representación e lle permita ser un socio máis sólido dos socialistas no plano municipal.
IU a nivel estatal elaborou un documento que servirá como moción para presentar nos concellos nos que teña representación e no que chama os parlamentarios europeos a votar en contra da directiva do retorno.
Noutro sentido, a participación de estranxeiros comunitarios nas eleccións municipais constitúe unha experiencia para os partidos.
Aínda que en España hai importantes continxentes de romaneses, non se detectou unha incidencia deste colectivo nas municipais do ano pasado e tampouco os británicos, que en Andalucía suman cen mil persoas, variaron en exceso a composición das corporacións municipais.
Cos magrebís podería reproducirse a mesma situación debido á dificultades de comunicación por razón do idioma.
Os ecuatorianos e en xeral os latinoamericanos, porén, representan un colectivo máis accesíbel que ademais procede dun contorno político máis próximo a España, co que resulta máis fácil relacionarse.
A filosofía multipolar
Na busca dun necesario equilibrio global, o cumio do G-5 confirmaría unha dinámica destinada a configurar un sistema multipolar de poder, onde países en desenvolvemento como a China, a India e o Brasil, estarían en capacidade de afrontar unha posición central e, probabelmente, decisiva na resolución destes problemas transversais e da adopción dun modelo alternativo de desenvolvemento.
En Hokkaido déronse cita dúas plataformas con visións diversas da situación mundial.
Así, a urxencia por lle dar cabida a un modelo económico alternativo marcou o campo de diferenciación entre o G-8 e o G-5, afastando moderadamente a preponderancia de posicións "realistas" de poder, sostidas pola preponderancia dos asuntos xeopolíticos e de seguridade.
Pode que así esteamos a asistir definitivamente á hora das potencias emerxentes e do mundo en desenvolvemento.
O Financial Times afirma que o Brasil vai camiño de ser "superpotencia".
O prestixioso xornal económico británico publicou esta semana un amplo informe sobre o Brasil.
Nas conclusións do texto indícase que a economía brasileira está camiño de ser unha superpotencia, grazas ao desenvolvemento industrial, o grande peso no seu PIB da exportación de materias primas e a unha política moi atractiva para o investidor estranxeiro que non esqueceu loitar contra as desigualdades.
A liberación de Betancourt 'desarma' moralmente as FARC
Uribe reforza a súa posición como aliado estratéxico dos EE UU fronte aos líderes de esquerda da rexión.
Ingrid Betancourt conversa co presidente colombiano Álvaro Uribe durante a rolda de prensa que deu en Bogotá o 3 de xullo.
A posta en escena da liberación de Ingrid Betancourt mediu os tempos dun xeito sublime.
A ex candidata presidencial colombiana chegou supostamente da selva directa á tribuna de oradores, en hora de máxima audiencia tanto no fuso panamericano coma en Europa (a hora dos telexornais das 9 da noite).
Fóra da imaxe de feble saúde, a secuestrada falou varias horas e iniciou decontado unha xira que a levou a Francia e que pronto a deixará ver en Madrid ou Roma, por exemplo.
A operación militar, ben fose seguindo a versión oficial cunha astuta operación de intelixencia ben fose mediante un rescate de varios millóns de dólares, culminou cun grande éxito para o goberno de Álvaro Uribe.
O presidente colombiano gañou credibilidade para superar as moitas dificultades internas e a falta de prestixio no exterior.
Con Betancourt na rúa, libre, gaña Uribe e os EE UU, que obtiveron un símbolo vitorioso da súa particular guerra contra a guerrilla colombiana.
Non en van, tanto na versión do rescate como na do ataque, parece crucial o apoio do exército estadounidense.
Á Casa Branca interésalle que Uribe goce de boa saúde.
Practicamente todos os procesos electorais na rexión son negativos aos ditados da correspondente embaixada norteamericana, cun obvio efecto dominó que alimenta alternativas populares aos tradicionais partidos oligárquicos onde hai só dez anos era imposíbel o recambio (obsérvese o exemplo de Paraguai, Ecuador ou Bolivia).
A guerra dos 190 anos.
Colombia, con todo, é outra cousa.
O conflito bélico interno remóntase ao século XIX e a loita de clases é aínda hoxe brutal entre os grandes propietarios, que posúen o 70% das terras cultivábeis e a meirande parte do capital monetario, e calesquera opcións de cambio social.
Os grupos paramilitares da ultradereita teñen elos co actual goberno e con moitos deputados, segundo recollen varias sentenzas e autos xudiciais.
Cada ano son centos os dirixentes políticos e sindicais asasinados con total impunidade.
A todo iso hai que sumarlle o gran poder dos narcotraficantes (quizais menos visíbeis pero igualmente decisivos) e a crecente influencia dos EE UU desde a posta en marcha do Plano Colombia, que marca desde a estratexia de combate do exército até o modelo administrativo das prisións do país.
Retomar a vía política
É xustamente o intre de expansión de candidaturas "fóra de círculo" o que fai viábel pensar en rescatar opcións pacíficas na carreira presidencial, que fracasaran no pasado, aniquiladas antes de agromaren.
Pensan diferentes analistas que hoxe a propia sociedade colombiana ampararía o paso da guerrilla ás urnas e faría imposíbel unha matanza xeneralizada.
Outras voces consideran que a loita armada como sistema de resistencia ou loita polo poder perdeu a batalla.
O presidente cubano, Fidel Castro, animou as FARC a entregaren as armas e outros dirixentes, pregaron por un proceso de paz cuxa primeira medida fose a liberación de todos os secuestrados.
O aparato ideolóxico que nutre a propaganda dos Estados é hoxe moi poderosa e a sensibilidade social coa violencia favorece converter en maligno calquera movemento social que empregue as armas, sexan cales sexan os seus fins.
Os fundamentos ideolóxicos da guerrilla só poden sobrevivir adecuándose aos novos tempos.
Este aggiornamento pode estar obrigado por dous factores decisivos:
o biolóxico-persoal, é dicir, a morte ou apresamento dos seus dirixentes e o acoso militar, favorecido pola falta de apoios externos e o resultado do investimento norteamericano en material e adestramento.
A incógnita segue a ser canto tempo se precisará para que os cambios sexan significativos.
Ingrid, a liberada
A liberación de Ingrid Betancourt dá para todo:
para que pasen case desapercibidos congresos dos partidos, para facer de Álvaro Uribe un salvador de Colombia, para servir ao perfil mediático de Nicolas Sarkozy, para que se fagan apostas sobre o futuro das FARC, para que Fidel Castro publique un artigo que calquera podería asinar...
Hai tamén un xornalismo histérico, que se di de esquerdas, que navega pola rede e que arremete aínda contra a propia Ingrid por ter colaborado cos seus liberadores.
Pero dese é mellor non falar.
Tolos hainos en todas partes.
Calquera persoa civilizada, e de calquera ideoloxía, ten motivos para celebrar a volta á vida da señora Betancourt e demais compañeiros de infortunio despois de tan longo cativerio.
E non importa que aquela fose obra dun tripartito no que entrarían Israel, os EE UU e a mesma Colombia.
Castro celebrou esta liberación suxeríndolles aos guerrilleiros que por calquera medio lle declaren á Cruz Vermella Internacional a súa disposición a poñer en liberdade os secuestrados e prisioneiros que aínda están no seu poder.
O fracaso das FARC non pode ser máis absoluto.
Levan tempo sendo unha forza minguante;
pero agora xa non son unha forza, por máis que poidan facer aínda algunha que outra barbaridade.
É moito o desprestixio que se teñen botado enriba.
E a liberación de Ingrid pode ser un indicio da caída final.
O peor de todo é que o porvir de Colombia segue sendo tan escuro como sempre.
E non se albisca que camiño racional pode seguir.
A locomotora alemá, outra vez en marcha
Os indicadores macroeconómicos de Alemaña foron moi favorábeis nos últimos meses.
O único pero á xestión de Merkel é o aumento das diferenzas sociais e a perda de poder adquisitivo dos asalariados.
A chanceler Angela Merkel ao recoller o seu doutoramento honorífico pola Universidade de Leipzig.
Europa olla cara á locomotora alemá con percepcións diversas.
As perspectivas debátense entre aqueles que falan da reposición do milagre alemán, os que seguen considerando a potencia europea como un doente crónico, e os que non dubidan dos síntomas de melloría, pero desconfían da estación de destino cara a onde circula esta nova Alemaña menos social.
Para os máis optimistas _entre os que están as principais cabeceiras económicas como Financial Times ou xornais como o Spiegel_ o ano 2007 significou a recuperación da vitalidade, da consolidación das exportacións, da esperada e cobizada melloría na demanda interna, da redución do desemprego do 10 por cento ao 7,7 por cento no último bienio, o control do déficit público en niveis do 1,3 por cento do PIB, tres veces menos do que apuntaban as cifras no 2000; da consolidación do superávit comercial que no mes de marzo rexistraba 33.000 millóns de euros.
No balance interanual, computado no mes de marzo, incrementara as exportacións nun 21 por cento.
O modelo de crecemento da nova Alemaña do século XXI asume algunhas das receitas clásicas: desregularizacións do mercado laboral, perda de dereitos laborais a cambio de conseguir o mantemento dos postos de traballo, redución de salarios, supresión de conquistas sociais, axuste no gasto público, mingua na contribución impositiva das empresas, suba do IVE...
Mais conservou un elemento xenuíno do modelo alemán: a coxestión sindical, que explica a pervivencia dun potente aparello produtivo sen grandes deslocalizacións.
Coexisten outros ingredientes vernáculos.
A diferenza do modelo anglosaxón, que centrou a súa economía na especialización en servizos financeiros en detrimento das industrias manufactureiras, Alemaña non debilitou o seu sector industrial, que foi colocado no corazón da economía, para conseguir produtos especializados, altamente tecnificados, nos que as prestacións compensasen os elevados prezos.
Cambios no mapa político.
Neste ventureiro diagnóstico existen amplos sectores que non perciben o crecemento na mellora nas condicións de vida.
A xustiza social que proclama a chanceler Angela Merkel non se corresponde con políticas liberais que destrúen a orde social.
Pensionistas e traballadores estanse a afastar de opcións clásicas da esquerda como o SPD, que sitúa os seus niveis de aceptación por baixo do 30 por cento, provocando unha revisión profunda das estratexias e políticas defendidas neste milenio.
En Alemaña, como en Portugal, Italia ou Polonia, as diferenzas de renda incrementáronse neste século.
Os salarios caeron no seu coeficiente de relación cos beneficios.
Son moitos os cidadáns que non se recoñecen no espello desta Europa caracterizada pola insensibilidade social.
Que non concordan co precepto conservador de que a mellor política social é a da creación de emprego.
Xerar emprego tan só é unha das condicións necesarias para unha cohesión social certa.
Referendos como os de Francia ou Irlanda, visibilizaron o deterioro social, e no establishment xa non é raro atopar opinións que temen pola ruptura da orde social na vella Europa.
Pereiro, en segundo plano no Tour.
O ciclista de Mos Óscar Pereiro comezou o Tour de Francia como segundo de Alejandro Valverde, que foi maillot amarelo nas primeiras etapas.
O galego está a ser un espléndido lugartenente do seu compañeiro nas etapas de inicio aínda que na contrarreloxo foi superior ao teórico líder do Caisse d'Epargne.
Os repatriados das seleccións
Logo de destacar coa selección galega de baloncesto no Torneo das Nacións, Xavi Román foi fichado por un Breogán que non tiña galegos.
Roberto Trashorras por fin tivo unha oportunidade en Galiza.
Será o Efecto Selección?
No centro, Xulio Álvarez.
Diego Castro no partido contra Camerún
Comezou a súa carreira por varios equipos de Galiza, pero malia a súa calidade e importante planta _2,07_ os grandes do baloncesto galego preferían mirar cara a outros sitios e el tivo que buscar a vida nas Canarias, na cancha e non na construción como moitos paisanos seus, pero no fondo era tamén un emigrante, coa gravidade que na súa casa si debería ter traballo, porque sitio había.
Mais Xavi Román anotaba canastras lonxe, mentres os equipos máis importantes de Galiza fichaban, en moitos casos, xogadores mediocres.
Unha historia ben coñecida, especialmente noutros deportes.
Porén, algo vai cambiando e esa variación coincide coa aparición das seleccións galegas.
Non é casualidade.
A selección absoluta de baloncesto protagonizou hai unhas semanas unha magnífica actuación no Torneo das Nacións, onde foi subcampioa.
Este éxito veu precedido dun debate creado pola ausencia na selección de xogadores dos mellores equipos de Galiza: Breogán, Rosalía e COB.
Simplemente, non os tiñan.
Contra iso falaron o presidente da federación, Francisco Martín, a directora xeral do Deporte, Marta Souto, e mesmo o seleccionador Diego Ocampo.
Non atoparon máis explicación que a tópica falta de confianza ante o produto propio.
O axudante do adestrador do combinado de baloncesto foi Rubén Domínguez, segundo no propio Breogán.
E poucos días despois do éxito no torneo disputado en Girona, Xavi Román foi contratado polo equipo lugués, que rachaba así con esa carencia.
Tampouco foi casualidade.
O trinque de Nadal.
Ás veces eclipsado polo excitante poder simbólico, a forza das seleccións galegas tamén é _e así debe ser_ puramente deportivo.
É un xeito perfecto para facer visíbeis moitos xogadores emigrados e tamén un trinque onde os clubs poden remediar vellos erros.
O de Román no baloncesto é un exemplo de algo que xa leva tres anos pasando no fútbol, onde tanto a nivel de seareiros pero sobre todo de xente de fútbol están a chamar a atención deportistas que traballan lonxe pero teñen calidade de sobra para volver á casa cun lugar de privilexio nos mellores equipos do país.
Moitos xogadores destacaron na recuperación da galega ante Uruguai no 2005, pero entre eles quizais o mellor foi o galego-asturiano Pablo Álvarez, que ofreceu unha exhibición pola banda dereita.
Militaba no Sporting.
No palco estaba Lendoiro, sempre atento e coñecedor das cuestións futbolísticas.
Aos poucos meses, Álvarez volvía a Galiza _comezara no Lugo_ nas fileiras do Dépor.
Logo dunha grave lesión de xeonllo complicou a súa estadía no club coruñés, no que reapareceu con acerto pero despois enfrontouse a Lotina e foi cedido ao Racing de Santander, onde amosou a súa calidade.
Actualmente, os cántabros queren fichalo pero o Dépor conta cos seus servizos.
Ao ano seguinte, o encontro de maior calidade futbolística disputado até a data por Galiza tivo a Ecuador como rival en Riazor.
O empate a un chegou tras unha espectacular segunda metade e levou a sinatura de Jonathan Pereira, un pequeno vigués que levaba xa un tempo no Vila-Real.
O seu potencial non pasou desapercibido e acabou cedido no Rácing de Ferrol, onde se converteu nun dos mellores futbolistas da segunda división e puxo a primeira pedra para conseguir unha cesión ao outro Rácing, o de Santander, que xogará a Copa da Uefa na tempada que vén.
A selección galega abriu os ollos do enorme talento do porteiro Diego López e o Dépor negociou con el antes de acabar fichando polo Vila-Real, onde é estrela.
O club branquiazul tamén preguntou por Borja ou incluso Xulio Álvarez, que acaba de fichar polo Almería.
A vía céltica.
O Celta tamén pousa os seus ollos nos xogadores de Galiza.
Aí está Rubén ou, neste mesmo verán, Roberto Trashorras, un dos mellores do encontro ante Camerún.
Outra fichaxe dun internacional foi a de Francisco Noguerol, que ademais ten pasado celeste, xa que se criou na canteira viguesa.
O equipo de Carlos Mouriño contactou co pontevedrés Diego Castro pero o xogador sportinguista quere aproveitar o ascenso do seu equipo á primeira para consolidarse nesa categoría, na que nunca gozou de minutos suficientes.
Tamén se falou da posibilidade de que o coruñés Nano acabe no club de Balaídos.
O mediocampista ten aínda contrato co Cádiz pero o descenso dos andaluces ábrelle a porta á rescisión e o propio futbolista manifestou que lle gustaría cambiar o sur de España polo sur de Galiza.
Os ricos de Europa rexeitan a regra 6+5.
Os clubs máis importantes economicamente das ligas europeas do fútbol votaron en contra da proposta da Fifa de introducir cambios na normativa sobre estranxeiros para obrigar a que en cada once titular haxa seis xogadores do propio país onde se compite.
Esta iniciativa de Joseph Blatter (na foto) non ten amparo legal e el mesmo a defendera a través dun "pacto ético".
Para os clubs ricos, debe ser a Uefa quen limite nas competicións internacionais un número mínimo de xogadores da canteira, nos que se incluirían todos os que xoguen nun equipo polo menos tres anos entre os 15 e os 23.
Máis olleiros ca afeccionados
Hai quen podería pensar que os partidos nos que xoga Galiza teñen nas bancadas máis olleiros ca seareiros, facendo a rima fácil.
Serían partidos-feira, con moitos axentes comerciais amosando as últimas novidades diante dos posíbeis compradores de talento.
A imaxe parece esaxerada pero hai algo diso en cada partido internacional dun combinado deportivo galego.
Se pasa no fútbol, con moitos medios e un xa maduro sistema de supervisión de xogadores en todas as categorías, noutras disciplinas ver xuntos os deportistas que sobrancean en Galiza é unha grande oportunidade que os axentes e os directivos non deixan pasar.
Moitos admiten, incluso, que os partidos da selección favoreceron o coñecemento de xogadores dos que apenas sabían nada por estaren en equipos inaccesíbeis ou en categorías distantes.
Coa xeneralización das convocatorias internacionais a todos os deportes, este efecto hase multiplicar.
Ten dúas vantaxes:
o público asume as seleccións como propias e entende que sobre o campo está o máis escolmado de Galiza, polo tanto, desfruta de que o seu equipo fiche talentos de nivel.
Por outra banda, axuda a que tanto directivos como técnicos e futuros deportistas comprendan que hai unha saída posíbel sen emigrar e que o seu esforzo pode facer crecer o seu deporte e os clubs que o practican no propio país.
Fútbol e política
Como aborrezo o fútbol e os seus fastos rabañís, durante o último campionato só logrei tirar dúas conclusións que me resultasen proveitosas.
Unha é que a bandeira española herdada do franquismo foi definitivamente e naturalmente asumida polos cidadáns, e que por iso a ondearon na rúa sen complexos.
Até un cerebro da selección a acompañou cun tricornio enriba da propia testa, limpo o seu amor gregario de sórdidas memorias.
A outra conclusión é o invencíbel afán de pertenza que posúen as persoas, sen importar moitas veces a finalidade que se persegue.
O sentimento de pertenza é tan importante que reina por riba da razón, aínda que se trate de grupos onde a razón debería de ser o máis importante.
Isto ocorre até na política.
Teño dous amigos do BNG que son altos cargos da Xunta de Galicia.
Trinta e tantos anos de amizade inquebrantábel, por complicidades afectivas e tamén ideolóxicas que se perden polos recantos do tempo e da alma, se me permiten.
Algunha vez xanto con eles e nunca falamos en serio de política, que foi o que fixemos sempre.
Moito menos da evolución do Bloque.
Sei que eles pertencen por sentimento, a pesar da tremenda decepción que lles noto (eu xa non), e tamén, en menor medida, polo afán de poder que todos levamos dentro.
Saben que non hai obxectivos ambiciosos cando ordenan tácticas e programas, porque nin eles nin ninguén da organización sabe a estas alturas como se lle colle o pulso ao país nin como se pode levar a cabo a súa reforma.
O Bloque é máis que un club.
A relación entre os dous actores de 'Os Tonechos' viviu etapas mellores
Din que o rozamento diario desgasta e debe de ser certo porque, segundo me contan fontes ben informadas, os integrantes do dúo humorístico Os Tonechos poderían romper a súa relación.
E sería unha mágoa, porque Víctor Fábregas e Roberto Vilar teñen moitos seguidores.
¿Acabaríase o feeling entre eles?
España e Portugal sentan as bases da rede de supercomputación ibérica
Galicia será a primeira comunidade en integrar a súa fibra óptica cos lusos, no prazo aproximado de dous meses
Cabrera, Touriño e Gago.
A ministra de Educación y Ciencia, Mercedes Cabrera, e o ministro de Ciencia, Tecnoloxía e Educación Superior de Portugal, José Mariano Gago, inauguraron onte en Santiago a primeira conferencia Ibergrid, un encontro que fai realidade o compromiso adquirido no cume hispano-portugués de Badaxoz e que supón o primeiro paso para a creación dunha gran rede de supercomputación ibérica, con vocación de proxección internacional.
Así o indicou Mercedes Cabrera, quen compareceu co seu homólogo luso para dar conta dun proxecto de "gran envergadura" no que ademais da posta en común de infraestruturas se afondará no desenvolvemento de proxectos de investigación conxuntos.
Esta "rede de redes", tal e como a denominou o ministro de Educación portugués, comezará a ser realidade coa "integración real" dos cables de fibra óptica luso-galaica no prazo aproximado de dous meses.
Iso converte a comunidade autónoma na primeira que se conecta co país veciño.
A seguinte en facelo, previsiblemente, será Estremadura, onde, xunto con Galicia, o proceso está máis avanzado.
Mercedes Cabrera destacou que o plan permitirá o uso colectivo de recursos computacionais diversos, cun ámbito de colaboración extensa que alcanzará á investigación entre ambos os países.
O Goberno de China invita os empresarios galegos a desembarcar nese país
O conselleiro de Asuntos Económicos da Embaixada da República Popular de China en España, Yan Hui, invitou onte os empresarios galegos a investir no seu país.
"É recomendable que acudan agora a China, que non atrasen máis os seus investimentos alí".
Yan Hui destacou o potencial das empresas galegas para investir no país asiático e destacou a variedade de sectores aos que dirixir os investimentos.
O representante chinés participou onte na xornada informativa Oportunidades empresariais en China, organizado pola Confederación de Empresarios de Galicia (CEG) e que foi clausurada polo conselleiro de Economía, José Ramón Fernández Antonio.
"Canto antes, mellor".
Así resumiu Yan Hui o momento no que deben dirixirse cara a ese país os investimentos.
2.500 mulleres crearon unha empresa en España en 2006
Un total de 2.500 mulleres crearon unha empresa en 2006 e xeraron preto de 3.000 postos de traballo coa axuda do Programa de Apoio Empresarial á Muller (PAEM) desenvolvido polas Cámaras de Comercio e o Instituto da Muller.
Así, o perfil das persoas que recorreron ao citado programa é o dunha muller con estudos universitarios, de entre 25 e 45 anos que, aínda tendo emprego, como sucedeu no 41,7 por cento dos caso, "se lanzan" a montar a súa propia empresa.
FNAC abre en xuño un centro na Coruña, primeiro na comunidade
FNAC, distribuidora de produtos culturais, lecer e tecnoloxía, abrirá un novo centro na Coruña o 20 de xuño.
O primeiro establecemento de FNAC na comunidade inaugurarase oficialmente no mercado Eusebio da Guarda da Coruña o día 19 de xuño.
A FNAC Praza de Lugo converterase nun establecemento cultural de referencia en Galicia con máis de 200.000 títulos de libros e 150.000 referencias musicais e cinematográficas e 6.000 produtos de software.
Un futuro nada optimista
O equipo vigués xogará para evitar o descenso ante a Real sen Gustavo López, Baiano e Iriney
O Celta non dá levantado a cabeza e ten cada vez máis difícil a salvación.
Todo son atrancos para este Celta.
Á derrota ante o Levante do pasado domingo e á difícil situación deportiva (a catro puntos da salvación cando só quedan doce por xogar) engádense tamén as baixas para os próximos partidos.
Os cartóns amarelos que viron o pasado domingo en Balaídos Gustavo López e Baiano impediranlles xogar no decisivo e defintivo partido que os celestes teñen o próximo domingo en San Sebastián.
O equipo de Stoichkov perde así a dous futbolistas fundamentais e, o que máis grave, dous dos xogadores que máis carácter lle botan á difícil situación que vive o equipo.
Ademais, a grave lesión de Iriney, con rotura do menisco e do ligamento cruzado anterior, obrigarao a pasar polo quirófano e perder o que queda de tempada.
Outro dos futbolistas clave do Celta non poderá, xa que logo, axudar o equipo nunha recta final na que necesitará unha fazaña para evitar a volta á Segunda División.
O milagre que busca o Celta semella aínda máis difícil vendo as bágoas de varios xogadores tras finalizar o encontro ante o Levante.
Como se dun descenso consumado se tratase, as caras de Oubiña ou Gustavo López parecían asumir un fracaso que aínda é remediable, malia que o equipo vigués depende agora dos erros do Athletic de Bilbao.
A reacción dunha parte da afección, que insultou a varios futbolistas tras o partido, tampouco deixa esperanzas para o optimismo.
Logo de visitar a Real Sociedad, partido no que aos celtiñas só lles vale unha vitoria, os de Stoichkov reciben en Balaídos ao Betis, viaxan a Madrid para xogar ante o Atlético e acaban a Liga ante o Getafe en Vigo.
O Athletic, principal rival dos galegos pola salvación, viaxa a Zaragoza, recibe o Mallorca, visita o Villarreal e acaba co Levante na casa.
O Celta debe gañar, agardar... e rezar.
O mediocentro brasileiro estará medio ano fóra
O mediocentro brasileiro Iriney Santos, centrocampista do Celta de Vigo, deberá someterse a unha intervención cirúrxica tras revelarse na resonancia magnética á que se someteu onte que padece unha "rotura do menisco interior e do ligamento cruzado anterior" do xeonllo dereito.
A doenza obrigará ao futbolista a realizar un proceso de rehabilitación de varios meses, que serán aproximadamente seis segundo os servizos médicos do club olívico.
Iriney tivo que retirarse aos dezasete minutos de xogo do encontro que enfrontou o domingo ao Celta co Levante en Balaídos (1-2), tras lesionarse, ao realizar unha torsión de xeonllo nun apoio.
O Dépor será o xuíz desta Liga
Sen obxectivo ningún, os coruñeses xogan agora ante Sevilla e Real Madrid
Riki volveu marcar ante o Athletic.
O empate do Deportivo ante o Athletic de Bilbao deixou sen obxectivos ao equipo herculino no que queda de Liga.
A Intertoto, e moito máis a UEFA, quedan xa a demasiados puntos como para pensar que o conxunto de Caparrós será capaz de chegar a Europa por algunha vía.
A profesionalidade será o argumento máis citado polos deportivistas estas semanas para xustificar o seu esforzo, pero os maletíns poden ser tamén protagonistas nas dúas xornadas seguintes, nas que o Deportivo pode ser xuíz desta Liga.
O equipo galego recibe o próximo domingo en Riazor ao Sevilla, que está a dous puntos do Barcelona e o Madrid, ambos os dous na cabeza da Liga.
Unha semana despois, o plantel que dirixe Caparrós desprazarase ao Santiago Bernabéu para enfrontarse ao Real Madrid.
Antes de ambos os dous partidos, os rumores sobre primas por gañar serán abundantes.
O Dépor xogará para gañar, pero a cuestión será se os seus afeccionados, especialmente ante o Sevilla, desexan unha vitoria do seu equipo ou dificultarlle a Liga ao Real Madrid.
Riki, satisfeito tras o gol
Por outra parte, Riki amosou a súa ledicia logo de marcar un gol, ante o Athletic, sete meses despois.
"Había tempo que non sentía unha sensación tan especial.
É unha satisfacción enorme", aclarou.
Rexional Preferente
O Pontevedra B ascendeu a Terceira nesta fin de semana
O Pontevedra B volveu, corenta anos despois, á cuarta categoría do fútbol español, a Terceira División, despois de vencer ao Gran Peña por 0-1 e confirmar o seu primeiro posto no Grupo Sur da Rexional Preferente galega.
Precisamente o Gran Peña terá que seguir loitando para acadar o segundo posto que dá dereito á promoción co Verían, que só foi capaz de empatar ante o Areas.
No Grupo Norte, a perda administrativa de tres puntos do Compostela complícalle a vida ao equipo de Caneda, que terá que seguir loitando con outro equipo da cidade, o Ciudad de Santiago, para conseguir o segundo posto.
O primeiro está desde hai tempo asegurado.
O Montañeros da Coruña, con nada máis e nada menos que 84 puntos, está ascendido hai varias semanas e xa prepara un equipo para o ano que vén co que loitar, incluso, polo ascenso á Segunda División B.
Caisse d'Epargne, preocupado polo rumor de dopaxe de Valverde
Os patrocinadores do equipo Caisse d'Epargne convocaron onte os responsables deportivos da formación para tratar os casos de tres corredores sospeitosos de figurar na operación Puerto, entre eles o seu xefe de filas, Valverde.
Un responsable da formación deportiva que a reunión se produciu onte á mañá.
O diario francés L'Equipe precisa na súa edición de onte que o patrocinador do equipo que dirixe José Miguel Echavarri está preocupado pola imaxe que poida dar o feito de ter nas súas filas a ciclistas implicados na operación Puerto.
A caixa de aforros Caisse d'Epargne pretende, segundo o rotativo, dar un aviso ao grupo de Echavarri, con quen ten asinado un contrato de patrocinio ata 2010.
Segundo L'Equipe, a implicación de Valverde non está demostrada, aínda que recorda que existen "rumores" sobre a existencia de bolsas de sangue do murciano entre as atopadas no piso do doutor Eufemiano Fuentes.
Ademais, o diario di que están máis seguros de que Rubén Plaza e Constantino Zaballa asistiron á consulta de Fuentes.
Dúas estrelas para o futuro
Os galegos David Rochela e Iago Falqué brillaron coa selección española sub-17 que vén de gañar o Europeo
A selección española sub-17, con Rochela berrando ao fondo, celebra a vitoria.
Nin tan sequera horas despois de proclamarse campións perden a súa cautela.
Rochela e Iago Falqué, os dous representantes galegos que triunfaron no Europeo sub-17 de Bélxica, xa están de volta logo de facer un torneo excepcional.
"Vía moi complicado gañar.
En realidade, vía difícil que me convocaran e moito máis ser titular.
Ao final, todo saíu moi ben", asegura Rochela, o deportivista, nada máis aterrar en Barajas.
"Había moi boa selección, eu tiña esperanzas", contesta Iago, o barcelonista.
Ambos os dous xogadores foron titulares indiscutibles no equipo de Santisteban e só Bojan Krkic ensombreceu a dous futbolistas chamados a ser o futuro do fútbol galego.
"É que é esaxeradamente bo.
Non teño dúbida de que en dous anos será xa importante", di Rochela respecto ao rapaz que lle deu o triunfo a España na final do domingo ante Inglaterra.
David ve a Bojan xogando no Barça en dous anos, pero é moito máis cauto sobre as súas posibilidades no Deportivo.
"Iso si que o vexo máis complicado.
El e mais eu non nos parecemos en nada.
Eu vexo o Dépor moi, moi lonxe.
Aínda son xuvenil e para o ano agardo disputar a División de Honra", aclara este defensa das Pontes que nin tan sequera pensa no Fabril.
De xeito parecido fala Iago Falqué, un mozo vigués fichado polo Barça e que nin se imaxina aínda no Camp Nou, malia que quen o coñece fala marabillas da súa zurda.
"Iso é falar moi rápido", aclara.
"Ten un gran regate e é moi ofensivo", di sobre o seu paisano Rochela, quen non sabería explicar o contraste entre os éxitos da base e os fracasos da absoluta.
"Nin idea;
non lle atopo explicación", conclúe.
Iago Falqué, vigués pero deportivista e admirador de Rivaldo
No ano 2001, o Real Madrid convidou a este xogador para disputar un campionato internacional en Maspalomas.
Declarado o mellor daquel torneo, o Barcelona acabou fichando a este vigués formado no Victoria cando era só alevín.
Admira a Rivaldo e ten o corazón deportivista malia criarse na cidade olívica.
"Si son deportivista e agora tamén do Barcelona.
Meu tío é da Coruña e meteume o Dépor na cabeza", recoñece Iago, que se alegra de que a canteira galega comece a dar froitos.
"Parece que o Dépor xa está a coidar moito, pero antes en Galicia non se preocupaban pola base", aclara un rapaz que non agocha o seu soño:
"Encantaríame xogar algún día no Deportivo ou no Celta".
Touriño asegura que as substitucións do Sergas son para melloralo
Emilio Pérez Touriño dixo que as substitucións que se produciron recentemente no Servizo Galego de Saúde "son para melloralo, para ser máis eficaces e eficientes".
Por iso, descartou calquera "connotación política" nos cambios á fronte do CHUVI e o Juan Canalejo da Coruña.
Engadiu que o cambio de imaxe do Sergas "no custará nin un euro".
Rochela, un defensa elegante no que xa pensou Caparrós
Chegado das Pontes ao Deportivo hai xa algúns anos, David Rochela é indiscutible nas categorías inferiores da selección española.
Destaca pola súa polivalencia e a súa elegancia na defensa.
"Non me gusta dar patadas, se hai que dalas, tamén se dan, pero non é o meu estilo", adoita dicir este rapaz, que foi un dos elixidos por Joaquín Caparrós para facer a concentración de pretempada con Deportivo en Huelva.
Alí puido debutar co primeiro equipo coruñés e coñecer a Andrade, un dos seus ídolos.
Logo de moitos anos de olvido, o club coruñés empeza a coidar unha base da que Iago, Xisco ou Rochela, que xa se preparan para os cuartos de final da Copa xuvenil, son os expoñentes.
Deco:
"É normal que se fale de crise"
"Se non gañamos a Liga, será unha tempada decepcionante", asegura
Deco, no partido ante o Betis.
O centrocampista Deco admitiu sen dúbida ningunha que no caso de que o Barça non consiga o campionato de Liga sería "unha tempada decepcionante", sobre todo logo das expectativas xeradas a principios de tempada.
"É normal que se fale de crise, porque o tiñamos todo por gañar e agora só temos a Liga, que tamén é un título importante", indicou o xogador do Barcelona, quen, en todo caso, confía en que o equipo saia da situación na que se atopa.
"Aínda nos quedan catro partidos, pero é certo que neste momento xa non dependemos de nós.
As cousas invertíronse e é o Madrid quen depende del para gañar a Liga.
As cousas están moi igualadas, poden pasar moitas cousas, pero temos que seguir traballando, sacar o orgullo, facelo o mellor que podemos e é o que estamos obrigados a facer.
Esa é a responsabilidade que temos", dixo.
"A xente está decepcionada, é normal, xa non ten tanta confianza no equipo, pero nós cremos que podemos gañar", engadiu o centrocampista portugués.
O futbolista luso-brasileiro insistiu en que o Barça pode gañar os catro partidos que quedan, pero louvou a reacción experimentada polo Real Madrid durante as últimas xornadas.
"O que fixo o Madrid ten mérito", recoñeceu o barcelonista.
Tenis
Domínguez accede a un torneo en Italia pola lesión de Bartoli
A tenista galega Lourdes Domínguez, que o domingo caera na última rolda da fase previa, logrou onte o seu acceso ao cadro principal dos Internacionais BNL de Italia de Tenis ante a lesión da francesa Marion Bartoli.
Segundo se informou, Martoli sofre un problema na cadeira que lle impide participar na cita romana.
Vela-Copa Louis Vuitton
O Desafío Español fai sufrir ao Emirates pero acaba perdendo
O Desafío Español perdeu ante o Emirates Team New Zealand na primeira regata da súa serie de semifinais, nun encontro no que os españois sempre foron por detrás pero no que pelexaron ben para recortar distancias e chegar á meta a 43 segundos.
Na outra semifinal, o italiano Luna Rossa venceu o BMW-Oracle.
Ciclismo-Giro de Italia
Pettacchi gaña a etapa e Gasparotto recupera o liderado
O italiano Alessandro Petacchi, do equipo Milram, reencontrouse coa vitoria no Giro de Italia ao imporse onte con claridade ao esprint na terceira etapa, disputada entre Barumini e Cagliari, de 181 quilómetros de percorrido.
Gasparotto (Liquigas), que entrou oitavo, recuperou a <distinto tipo="outra_lingua">maglia rosa</distinto> que levou durante a xornada o seu compañeiro Danilo Di Luca.
Baloncesto-NBA
Utah Jazz e Detroit Pistons, a un paso da final de conferencia
Un triunfo máis e os Jazz de Utah e os Pistons de Detroit serán os primeiros finalistas nas respectivas Conferencias do Oeste e do Leste, aínda que na pasada xornada a sorte estivo repartida.
Os Jazz gañaron aos Warriors (115-101) e vencen 3-1 na serie, mentres que os Pistons perderon cos Bulls (102-87), pero manteñen vantaxe (3-1).
Debates e campaña
Touriño non acode a un debate da TVG e ármase a de San Quin...tín.
Coma se diso dependese quen gobernará Vigo, Ourense, Viana do Bolo ou as deputacións.
O mesmo pasa coa campaña.
Fannos crer que será decisiva, aínda que, polo menos nestas municipais, non sirva realmente para moito.
E os políticos non aprenden e seguen a enganarse a si mesmos.
Son como os malos estudantes, que centran todos os seus esforzos no último día antes do exame, por se soa a frauta.
Deberían saber que o que fai gañar ou perder alcaldías non son os debates nin a campaña, son os candidatos por cada circunscrición.
En realidade, a pesar de que se xogan moito nas urnas, o resultado final pouco ou nada depende xa do empuxe de Touriño, Feijoo ou Quintana.
Digamos, que o peixe está xa case todo na cesta.
21:35
La 2
Documentos TV
O Gran Irmán invisible
Nos vigilan é o título da reportaxe coa que Documentos TV inicia unha nova tempada dedicada a indagar no lado máis humano e profundo da actualidade.
O traballo que se presenta esta noite analiza os novos sistemas de vixilancia desenvolvidos tras os atentados do 11 de setembro.
Nel investígase o uso desta nova tecnoloxía, pensada nun principio para a localización de criminais pero que pode ser usada para limitar as liberdades e os dereitos dos cidadáns.
22:00
Telecinco
Los Serrano
Natalia Verbeke incorpórase á serie
Los Serrano contarán a partir desta noite cun novo rostro entre os seus protagonistas.
Natalia Verbeke será a encargada de encarnar á nova directora do colexio Garcilaso, unha muller moi dinámica chamada Ana Blanco.
O seu personaxe tentará recuperar parte da audiencia perdida pola canle por mor do éxito doutras series.
A produción, unha das ficcións con maior éxito nos últimos anos, leva un tempo buscando o seu sitio contra as competidoras das outras cadeas.
Precipitacións febles no litoral norte
Agárdanse ceos con intervalos nubosos, néboas matinais e posibilidade de chuvias de carácter moi feble no litoral norte durante a mañá.
As temperaturas mínimas terán un lixeiro descenso.
Os ventos soprarán frouxos de compoñente oeste, aumentando a moderados, no litoral norte.
Atracan un banco en Gomesende e levan 13.000 euros e o director
Os autores dun atraco rexistrado onte ás 9.00 horas no municipio de Gomesende fuxiron tras asaltar a oficina de Caixanova e levar como refén o director, ao que liberaron a dous quilómetros do lugar do atraco, segundo fontes da Garda Civil.
Os dous autores do atraco penetraron armados na sucursal bancaria na localidade de Fustáns, ameazaron ao seu director Antonio F.C., de 52 anos e apropiáronse de 13.000 euros.
Segundo explicou o director, un dos atracadores entrou á primeira hora coa cara descuberta, seguido doutro totalmente cuberto, quen lle mostrou unha pistola e pediulle o diñeiro e a cinta da gravación das cámaras de seguridade.
A Garda Civil precisa que os atracadores son un individuo duns 50 anos, de 1,80 metros de estatura, e outro duns 55 anos, 1,60 metros de estatura, e que fuxiron en dirección Cortegada.
No extremo norte os ceos estarán nubosos ou moi nubosos con chuvascos febles, localmente moderados no Cantábrico oriental.
No resto do terzo norte, Mediterráneo, Estreito e Melilla, intervalos nubosos.
Ceos máis anubrados na Coruña e norte de Lugo.
A medida que avance o día a nubosidade irá diminuíndo.
As temperaturas experimentarán un lixeiro ascenso.
Os ventos soprarán do norte.
Falece un operario en Vigo tras caer desde un 3º piso
Un obreiro de 46 anos de idade, que responde ás iniciais J.M.A.A., faleceu onte en Vigo como consecuencia dun accidente laboral tras precipitarse ao baleiro desde un terceiro piso nun edificio en construción.
Segundo informaron fontes do 061 á AGN, o suceso produciuse na rúa Teixugueiras (no polígono residencial de San Paio de Navia) sobre as 08.40 horas, ao caer desde o inmoble en obras.
As mesmas fontes informaron de que ao lugar dos feitos se trasladou unha ambulancia medicalizada, que foi informada de que un traballador caera e permanecía inconsciente.
Cando o 061 chegou ao lugar do sinistro xa non puido facer nada pola vida do operario.
Santiago terá máis buses para ir ao aeroporto
A liña de autobús entre Santiago de Compostela e o aeroporto de Lavacolla ampliou a toda a semana varios dos seus servizos, que antes só funcionaban os días laborables, informou a Consellería de Política Territorial nun comunicado.
Serán diarias as viaxes que saen de Santiago cara ao aeroporto ás 10.00, 14.00 e 17.30 horas, así como as viaxes do aeroporto ao centro da cidade das 9.30 e 17.00 horas.
O incremento da oferta débese ás conversacións mantidas entre a compañía que presta estes servizos, a Empresa Freire S.L., e a Consellería que dirixe María José Caride.
Nove estranxeiras de clubs de Lugo, en situación irregular
A Policía identificou nove cidadás estranxeiras que se atopaban en situación irregular en España no transcurso dunha operación policial denominada Herodes, practicada en catro locais de alterne da provincia de Lugo, informaron fontes policiais.
As mulleres, de idades comprendidas entre os 24 e 38 anos, eran 6 brasileiras, unha de Ucraína, outra da República Dominicana e unha máis de Chile.
A prevención de riscos laborais chega aos escolares
A Consellería de Traballo creará unha escola de prevención destinada a fornecer os centros educativos de material para a prevención dos riscos laborais, coa finalidade de introducir e concienciar desde as idades máis temperás da importancia das medidas de seguridade no desenvolvemento da actividade laboral.
Así o anunciou a subdirectora xeral de Seguridade e Saúde Laboral, María Coutinho.
A ausencia de Touriño converteu nun acareo Quintana-Feijoo 'Hai debate!'
Tras as críticas de BNG e PP á ausencia do presidente, ambos os líderes enleáronse na TVG nunha loita dialéctica descafeinada á que Orozco asistiu como mero espectador
Feijoo, a presentadora Ana Rodríguez, López Orozco e Quintana, en 'Hai debate!'.
A edición de Hai debate! da noite de onte converteuse nun cara a cara verbal entre Anxo Quintana e Alberto Núñez Feijoo, facilitado pola decisión de Emilio Pérez Touriño de non acudir ao programa da TVG.
O seu lugar ocupouno o alcalde de Lugo, Xosé López Orozco, pero a renuncia do secretario xeral do PSdeG restou interese á cita nos estudos de San Marcos.
Antes do seu enfrontamento particular, o portavoz nacionalista e o líder da oposición coincidiron en lamentar a ausencia do presidente da Xunta.
"Os galegos botan hoxe de menos a Touriño", apuntou Feijoo, máis incisivo nas súas criticas á renuncia do socialista que Quintana.
Pola súa banda, López Orozco xustificou a ausencia do máximo representante do Executivo galego asegurando que os protagonistas agora "son os alcaldes", e mantívose en segunda liña durante o debate, sen entrar nas descualificacións a outras forzas políticas.
Ningún dos tres puxo encima da mesa iniciativas novas para os cidadáns, aínda que foi o vicepresidente do bipartito o que entrou en aspectos máis concretos da acción de goberno do BNG.
Os momentos máis duros
O debate de onte na TVG, pese a ser moi agardado, apenas tivo picos de enfrontamento dos que lle gustan aos telespectadores.
Foi tamén Anxo Quintana o máis duro verbalmente, ao afirmar que a mensaxe do PP se achegaba á "extrema dereita", que os alcaldes populares "boicoteaban" á Xunta e que votar á organización presidida por Núñez Feijoo era inútil:
"Ou seu partido administra mal o resultado, non é dialogante, non é capaz de pactar, convertendo en inútil o voto de moita xente", advertiulle o portavoz do BNG ao líder da oposición.
"Eu entendo que o señor Quintana diga o que ten que dicir", respondeu Núñez Feijoo, antes de advertirlle de que as súas acusacións de voto inútil eran "unha falta de respecto aos galegos;
o PPdeG obtivo o 41 por cento do apoio nas últimas municipais".
Con respecto a este tema, López Orozco manifestou que o PSdeG se presentaba "cun programa propio, pero compartido con todos e aberto as coalicións", nunha das súas escasas intervencións.
Nin con cola...
Non era fácil a situación na que se atopou José Clemente López Orozco na TVG.
Arrincou ben, xustificando a presenza dun alcalde, pero co paso do tempo foise diluíndo cando empezou a loita entre Quintana e Feijoo.
O portavoz do BNG falou de "extrema dereita" e o líder da oposición estivo máis amornado que nas súas intervencións no Parlamento.
Quizais pensou na audiencia que obtivo a semana pasada Hai Debate! e preferiu recorrer ao talante de ZP, limitándose como moito a apuntar que comprendía que o político nacionalista dixese "o que teña que dicir".
Ao final, mentres Feijoo e Quintana daban a súa versión sobre as deputacións e seguían pelexándose, o rexedor de Lugo pedía diñeiro para os concellos e falaba de Foz como "un modelo a seguir".
Cada un ao seu.
¿Imaxínanse un debate entre Laporta, Ramón Calderón e o adestrador do Atlético de Madrid?
Pois iso, que nin con cola...
"Serei o primeiro en ir se son as autonómicas", di o líder do PSdeG
O presidente da Xunta e secretario xeral dos socialistas galegos, Emilio Pérez Touriño, afirmou onte que non é a súa intención contribuír a "ocultar" aos candidatos que se presentan ás comicios municipais nin "condicionar" o debate electoral.
Con estas palabras Pérez Touriño xustificou, en declaracións aos xornalistas, a súa ausencia no programa Hai debate!, e considerou que "todo debate electoral, desde a perspectiva do PSOE, debe ser protagonizado por quen van pedir o voto aos cidadáns".
O máximo mandatario galego indicou que el será o primeiro en acudir a debater a un estudo de televisión "cando corresponda", isto é, en eleccións autonómicas e cando el sexa candidato á Presidencia da Xunta.
Nese caso, "serei o primeiro en estar".
Roberto Verino dálle a todo: moda, viño e agora métese a ceramista
Nunha entrevista no xornal mexicano Reforma, o deseñador Roberto Verino anuncia que se pasa á cerámica.
Acaba de presentar uns traballos inspirados na cultura celta para a firma Saloni.
Este deseñador galego, que tamén é adegueiro, di que o minimalismo define este tempo e confesa ter "unha pulsión barroca".
José Ramón Gayoso
Presentador
"Se fose o alcalde o primeiro que faría sería mellorar o tráfico na Coruña"
José Ramón Gayoso (A Coruña, 1956) di que un dos principais problemas da Coruña é o tráfico e que un bo político debe ser honrado.
Se fose elixido alcalde da Coruña, ¿que sería o primeiro que faría?
A política é unha arte totalmente nobre para a que eu, sen lugar a dúbidas, non serviría.
Se eu fose alcalde da Coruña o primeiro que faría sería solucionar o problema do tráfico.
Quitaría coches das rúas, non sei se con aparcadoiros ou cobrando taxas a aqueles que quixeran circular polo centro.
¿Cales son as cualidades que debe ter un bo político?
A honradez, e a partir de aí, o espírito de entrega aos demais pero tamén saber levar as cousas con autoridade.
Ollo, non con autoritarismo.
Agradar a todos é imposible polo que hai que saber como facer cousas que son necesarias pero que non gustan.
¿Como se podería solucionar a problemática do voto emigrante?
Ao igual que lle pido aos políticos que sexan honrados penso que esa mesma cualidade débena ter os cidadáns.
Se houbese honradez por ambas as dúas partes non habería problemas deste tipo.
¿É compatible o cargo de promotor co de alcalde?
A muller do César, ademais de ser honrada, debe parecelo.
Tal como está o sector inmobiliario nestes intres penso que sempre van estar baixo sospeita.
Supoño que, polo menos, mentres estivesen na política deberían deixar o cargo.
Aventuraríase a dar un prognóstico para as sete cidades
Non teño nin a menor idea.
O PSOE foxe do centro
Abel Caballero presentou o seu plan de humanización para os barrios de Vigo, nos que propón un investimento de 100 millóns ata 2011
Critica que aínda queden zonas sen servizos básicos
Caballero presentou onte o seu plan para a mellora dos barrios de Vigo.
O candidato socialista á alcaldía de Vigo, Abel Caballero, presentou onte o Programa Territorial do PSdeG, no que os socialistas vigueses plasman o seu compromiso para a humanización de barrios e parroquias da cidade.
Neste sentido, propuxo un investimento de 100 millóns de euros durante catro anos para realizar este labor.
O candidato socialista á alcaldía viguesa significou que o seu equipo é "consciente" da magnitude desta cifra, pero asumiu o compromiso de obter estes recursos "das restantes administracións".
Así, precisou o seu interese en que "todas as administracións se comprometan de forma activa con esta cidade", indicou.
Esa mensaxe era tamén para a Deputación de Pontevedra, á que lle reclama que se comprometa con obras básicas para a cidade, "sen maquillaxes nin desviación de recursos".
Caballero criticou a visita de onte de Mariano Rajoy "a once rúas do centro da cidade" e invitouno a "percorrer os barrios e parroquias de Vigo".
Neste sentido, sinalou que "unha vez máis, volven facer trampa ensinando só o centro".
Tamén cualificou de "inadmisible" que en diferentes zonas de Vigo aínda haxa veciños demandando servizos básicos.
Os políticos cambian a moqueta e o asfalto polas corredoiras
Excepto nos 15 días da campaña, é moi difícil ver os políticos galegos pisando corredoiras, lonxe do seu hábitat natural de asfalto e moqueta.
Pero coa cita do 27-M de fondo todo é posible.
Así, o vicepresidente da Xunta, Anxo Quintana, tivo que esforzarse onte para chimpar polas pedras que conducen á aldea de Saa, no municipio ourensán de Vilar de Santos.
E non foi pedir o voto, porque a aldea leva tempo abandonada.
Rajoy e Feijoo aseguran en Vigo que se cumprirá o Plan Galicia
O presidente nacional do PP asegurou que se gañan as xerais traballarán para garantir a conexión Galicia-Madrid por AVE
Mariano Rajoy e Núñez Feijoo, cos candidatos do PP en seis das sete cidades.
O presidente nacional do PP, Mariano Rajoy, e o máximo dirixente do partido en Galicia, Alberto Núñez Feijoo, asinaron onte en Vigo un documento no que ratifican o seu compromiso político de cumprir "integramente" as medidas recollidas no denominado Plan Galicia _aprobado na Coruña o 24 de xaneiro de 2003_ se chegan ao Goberno de España logo das próximas eleccións xerais.
Nun acto no que estiveron presentes os candidatos do PPdeG á alcaldía das grandes cidades de Galicia _a excepción do candidato de Santiago de Compostela, Gerardo Conde Roa_, os líderes populares aseguraron que, se chegan ao Executivo central adoptarán, dentro dos 100 primeiros días de Goberno, todas as medidas "políticas, administrativas e orzamentarias" necesarias para garantir a conexión das sete cidades galegas por AVE con Madrid en menos de tres horas, así como a execución das autovías interiores comprometidas no acordo aprobado durante a reunión do Consello de Ministros do anterior Goberno popular, que tivo lugar na Coruña en 2003.
Así mesmo, os populares adquiren o compromiso de licitar en 2008 todas as obras dependentes de actuacións cuxa "tramitación ambiental" xa estivese "finalizada", utilizando a "licitación conxunta".
Visita a cidade olívica e a Ourense
O PP "é unha alternativa clara" para Vigo cuxo obxectivo é "dar seguridade aos cidadáns", dixo Mariano Rajoy
Rajoy engadiu que durante os últimos anos o concello "funcionou como un reloxo" porque foi gobernado por unha alcaldesa "que deu o talle"
En Ourense Rajoy dixo que mentres el ten principios e un programa de Goberno, os eixos de Zapatero, "son os de Groucho Marx"
Engadiu que iso é a orixe dos problemas que sufriu España nos últimos tres anos
O BNG da Coruña promete ampliar a atención na casa aos maiores
O candidato do BNG á alcaldía da Coruña, Henrique Tello, comprometeuse a ampliar o servizo municipal de atención domiciliaria ás persoas maiores, se forma parte do Goberno local despois do 27 de maio.
O nacionalista realizou esta promesa durante unha visita á residencia Padre Rubinos na que estivo acompañado pola presidenta da área de Benestar da Deputación, a tamén nacionalista Margarida Vázquez.
Tello sinalou que agora o Concello só dá cobertura a 400 persoas, cando o censo oficial indica que hai na Coruña ao redor de 8.000 con necesidades especiais que requiren estas axudas.
"O compromiso do BNG é mellorar o servizo, de maneira que poida dar cobertura, inicialmente, ao 50 por cento destas persoas", engadiu.
Lage di que Orozco "confunde o AVE co tren chu-chú que pasea pola cidade"
O candidato á alcaldía de Lugo polo BNG, Xosé Anxo Lage, manifestou que José López Orozco "confunde o AVE co tren chu-chú que pasea estes días pola cidade", dado que a alta velocidade non chegará antes do 2015, a pesar do anuncio feito polo actual alcalde.
Lage recomendoulle ao candidato do PSdeG-PSOE que "volva á realidade" e deixe de vivir "no seu mundo de videoxogo", en alusión ao xogo virtual que López Orozco protagoniza e que está dispoñible na web do PSOE lucense.
O candidato nacionalista declarou que López Orozco "quere enganar aos lucense con cantos de serea" e que "quen diga que o AVE vai chegar a Lugo no próximo mandato, mente".
O candidato do PSdeG en Ourense promete conexión a internet sen cables
O candidato do PSdeG á alcaldía de Ourense, Francisco Rodríguez, prometeu a creación dunha rede de conexión a internet sen fíos que permita o acceso á Rede en toda a cidade.
Rodríguez sinala nun comunicado que é necesario achegar as novas tecnoloxías aos ourensáns e "salvar a fenda dixital que mantén Ourense", que presenta uns parámetros de "atraso case medieval" neste ámbito.
Esta iniciativa prevé a dotación de rede sen fíos _ou <distinto tipo="outra_lingua">wireless</distinto>_ en 50 puntos da cidade, principalmente edificios municipais e parques públicos, que estenda a conexión a internet a todos os barrios.
A instalación levaraa a cabo unha empresa privada, adxudicada mediante concurso público.
Rodríguez dixo que Ourense Wireless pretende facer fronte ao panorama "desolador" da cidade en materia de conexión á Rede.
A instalación da rede custará 600.000 euros
Os socialistas estiman que a instalación da rede roldará os 600.000 euros e que o seu mantemento anual será de 200.000 euros.
Esta iniciativa permitirá situar a capital ourensá na vangarda das novas tecnoloxías.
O porto será un dos principais obxectivos para o PP da Coruña
O candidato do PPdeG á alcaldía da Coruña, Carlos Negreira, criticou que o Concello actuara, ata agora, como "mero espectador" ante as dificultades que atravesa o porto en case todos os seus tráficos, o que motiva "unha preocupación crecente" de traballadores e empresarios.
En rolda de prensa, Negreira presentou as propostas do seu partido para a dársena coruñesa e observou que o Concello "ten que implicarse de cheo" nos problemas do porto, xa que é "un dos motores económicos da cidade, ademais do principal xerador de emprego".
Especificou que, en caso de gobernar, o PP colaborará desde o Concello no deseño dunha política de captación de fluxos de mercancías e tamén promocionar o porto como centro de descarga.
Josep Lamas
Xogador de hóckey
"Soño con que o Liceo volva crear unha hexemonía no hóckey, e creo que imos ben encarrilados"
¿Un sinónimo de Galicia?
Galicia... calidade.
¿Que quería ser de pequeno?
Eu quería ver mundo.
¿Unha virtude?
A honestidade.
¿E o seu maior defecto?
Quizais son moi orgulloso.
¿Un libro?
La conjura de los necios.
¿Unha película?
Entre copas.
¿Unha comida?
Unha boa mariscada.
¿Un personaxe galego?
Hércules.
¿Un ídolo no hóckey sobre patíns?
Daniel Martinazzo.
¿Un obxectivo co Liceo?
Gañar dunha vez unha Liga.
¿Un soño?
Conseguir que o Liceo monte unha hexemonía, como xa fixera hai anos.
Estamos niso e creo que imos ben encarrilados.
Galicia aspira a organizar un Mundial.
¿Que suporía?
Sería algo moi positivo e bo para o futuro do hóckey galego.
Redondela
TEGA sinala que o voto nulo axudará o PSdeG
O candidato á alcaldía de Redondela polo partido TEGA-Terra Galega, José Luis Vilas Martín, afirmou que aqueles que promoven o voto nulo estanlle facendo a campaña aos que gobernaron Redondela ata agora, con resultados desastrosos para a vila.
Cambre
O PXOM vertebra os programas electorais
A elaboración dun novo Plan Xeral de Ordenación Municipal (PXOM) no municipio de Cambre centra os programas electorais de todos os candidatos á alcaldía neste concello, que onte participaron nos almorzos electorais organizados pola Asociación da Prensa da Coruña.
Barbadás
Os galeguistas fan unha proposta moi orixinal
Cartel electoral do PG de Barbadás.
O Partido Galeguista do concello de Barbadás (Ourense) preséntanse por primeira vez á alcaldía cun innovador programa electoral no que promove a participación cidadá a través do correo electrónico.
Piden unha opinión e a cambio agasallan cunha camiseta.
Ourense
TEGA di que se precisan "cartos, non ministros"
Terra Galega, que concorre en Ourense ás eleccións municipais do día 27 de maio, considera que esta cidade "necesita do desembarco de euros, non de ministros, conselleiros e vicepresidentes", segundo o candidato á alcaldía, José Luís Varcárce Baiget.
Vigo
Touriño visitou a obra do cinto de Balaídos
Touriño visita as obras.
O presidente da Xunta, Emilio Pérez Touriño, asegurou onte que a conexión do segundo cinto de circunvalación de Vigo co polígono de Balaídos será unha realidade o próximo mes de xullo.
Pérez Touriño destacou a relevancia desta conexión, que supuxo un investimento de case 12 millóns de euros e ten unha lonxitude de 1,1 quilómetros.
Suporá un avance importante para a planta da PSA e as empresas da zona.
Ferrol
O PP ve "tráxico" un goberno tripartito
O presidente do PP de Ferrol, José M. Vilariño Anca, arremeteu contra o candidato do PSOE á alcaldía, que dixo sería "un mal alcalde", porque "anteporía os seus intereses persoais", e cualificou de "tráxico" un eventual tripartito (BNG, PSOE e EU).
Engadiu que Vicente Irisarri non quería ser candidato do PSOE, porque "cobraba máis" no Porto ferrolán.
Xente
Sheryl Crow admite que adoptou un neno
A cantante Sheryl Crow anunciou na súa páxina web que adoptou un neno de dúas semanas.
O pequeno leva o nome de Wyatt Steven na honra do pai e do irmá da cantante.
Do neno, que naceu nos EE UU, non se sabe nada máis.
A cantante di tamén na Rede que está "a gozar dun pouco de vida familiar".
A artista quixo ser nai logo de romper a súa relación co ciclista Lance Armstrong pero un cancro, do que xa está recuperada, obrigoulle a pospoñer, ata agora, o seu desexo.
Cine
Minogue aprende a bailar o tango
A cantante australiana Kylie Minogue informa na súa web de que está a preparar un proxecto para o cine.
Segundo o pouco que revelou sobre o asunto, a cinta será un musical no que Minogue ten que bailar tango, para o que está a recibir clases do arxentino Ricardo de Rojo.
Ao igual que no caso de Sheryl Crow, a artista viu como este proxecto se conxelou cando lle diagnosticaron un cancro.
Agora xa ten forzas para retomar o proxeco que a ten "ilusionada".
Nacemento
Donald Trump foi avó dunha pequena
O multimillonario estadounidense Donald Trump converteuse en avó dunha nena que se chamará Kai Madison, descendente do primeiro fillo deste e quen leva o seu mesmo nome.
Segundo publica a edición dixital da revista People, Donald Trump Jr. e a súa esposa Vanessa foron pais en Nova York dunha nena que pesou ao nacer 2,787 quilos.
"Todo o mundo está ben.
A nena está fenomenal e Vanessa tamén.
Estou a facerme á idea (de ser pai)", dixo o fillo do multimillonario á revista.
O aniversario de voda, navegando
No día en que o seu matrimonio cumpría 45 anos, o Rei foi de regata no 'Desafío'
O príncipe de Luxemburgo agarda un fillo
Arriba, Don Juan Carlos, coñecendo a 'Ricardo', a mascota do 'Desafío'.
Abaixo, Kylie Minogue, que está a recibir clases de tango, e Sheryl Crow, que adoptou un neno.
Xa choveu desde que o 14 de maio do 1962 Atenas viu o enlace entre o príncipe de España e a filla maior dos reis de Grecia que casaron por amor e, como dicía onte a edición dixital de Hola:
"Os noivos reais e as súas familias tiveron que facer fronte a unha infinidade de obstáculos políticos e relixiosos".
De tanto chover, por non haber xa non hai soberanos en Grecia, nin atrancos (salvo que Don Juan Carlos fale de Irlanda)...
O que hai agora son netos, netos a esgalla.
E os que quedan por vir, xa que non semella que con oito baste.
Ademais, ten as súas vantaxes aquilo que apuntaba Rovira:
e é que o bo de ser Borbón é que podes traer nenos ao mundo sabendo que non se van ter que preocupar polo paro nin pola vivenda.
O que si agardamos é que continúe habendo amor para que o conto continúe, aínda que xa se sabe que cos anos e coa axenda real os detalles déixanse un pouco de lado.
Por iso a xornada de onte só reservou aos namorados un almorzo conxunto.
Logo o Rei foi para Valencia a exercer de tripulante número 18, o posto de honra, no Desafío.
Don Juan Carlos pasouno especialmente ben coa tripulación, sobre todo con Ricardo, a mascota da embarcación, que é un touro de felpa moi <distinto tipo="outra_lingua">tipical spanish</distinto> co que a súa maxestade non dubidou en bromear.
Xa se sabe que para campechano el, que nunha xornada como a de onte (de traballo) soubo pasalo ben.
Está previsto que os Reis manteñan hoxe unha cena íntima coa que lembrar un día tan especial.
Embarazo en Luxemburgo
O príncipe Luis de Luxemburgo está a agardar outro fillo coa súa muller, a ex soldado Tessy Anthony.
A Luis chámanlle o príncipe precoz, xa que con tan só 19 anos deixou embarazada á súa moza e casou con ela en presenza do seu primeiro fillo.
A Casa Real aínda non confirmou a noticia pero a preñez de Tessy xa non se pode disimular, segundo a revista Hola.
Josep Lamas
Naceu en Cataluña, aínda que é de familia galega e se criou na cidade da Coruña
Formado na canteira do Liceo, chegou ao primeiro equipo no ano 1998 e é o actual capitán do equipo
Ten un palmarés envexable.
Gañou un Europeo júnior e outro xuvenil.
Co Liceo foi campión de Europa, da CERS, da Intercontinental ou da Copa do Rei, entre outros
A Leflet e Neyra tamén lles gustan os barcos
Aínda que Rafael Leflet e Gemma Ruiz están a reforzar a súa relación logo de rachar e volver ao estilo Gran Hermano (en directo), elsemanaldigital.com apunta que o empresario, Ernesto Neyra e Luis Amaya gozaron dunha das sonadas festas no mar de Leflet xunto con "señoritas do máis alegre", segundo o dixital.
Engade a web que o sarao durou ata o amencer e que os tres ilustres quedaron "satisfeitos co sector feminino, formado por mozas moi belas do máis ledo e simpático".
O último adeus a un 'bandido' do asfalto
Kenneth John Tanti era un dos membros do grupo internacional de motoristas Bandidos.
Por desgracia morreu nun accidente diante da igrexa da Nosa Señora da Paz en Sidnei.
Na imaxe vemos como un dos seus compañeiros conduce o seu corpo nun sidecar camiño do seu funeral en dito templo.
Para dar o último adeus a Tanti chegaron estes días a Sidnei membros do grupo moteiro procedentes de diversos puntos do planeta.
Bono continúa coa súa campaña contra a pobreza
O líder de U2, Bono, reuniuse onte en Berlín co líder do Partido Social-demócrata Alemán, Kurt Beck, tres semanas antes da reunión do G8 en Heiligendamm.
O músico está a recadar apoios para o proxecto humanitario A túa voz contra a pobreza.
Pepe Viyuela é un poeta
O actor Pepe Viyuela foi proclamado onte gañador do Premio Internacional de Poesía Margarita Hierro por Y amarte... sin saberlo.
Ibáñez, Moustaki, Galissa e Aute, nun acto benéfico
Paco Ibáñez, Georges Moustaki, Luís Eduardo Aute e Nino Galissa cantarán hoxe xuntos en Barcelona a emblemática canción de Moustaki Le Métèque, nun concerto solidario con África que os reunirá por primeira vez en escena.
O concerto Voces solidarias con África celebrarase para recadar fondos para dous proxectos en educativos do barrio de Sam-Sam de Pikine, en Senegal.
Literatura
Os 'Cuarenta y nueve primeros cuentos' de Hemingway, en español
A editorial española Lumen editou os Cuarenta y nueve primeros cuentos, de Ernest Hemingway (1899-1961), unha antoloxía que o propio autor estadounidense seleccionou en 1938.
Esta edición dos contos de Hemingway, premio Nobel de Literatura en 1954, conta co prólogo doutro Nobel (1982), o colombiano Gabriel García Márquez, quen destaca a mestría dun dos mellores narradores do século pasado.
Cine
Lloll Bertran terá un papel no filme español de Woody Allen
A actriz catalá Lloll Bertran participará na próxima película de Woody Allen, que o director neoiorquino rodará o próximo verán en Barcelona e Oviedo, segundo confirmou a propia actriz.
Lloll Bertran sinalou que para ela "o máis estimulante é ser escollida nun cásting por un xenio a escala mundial como Woody Allen, que non me coñecía absolutamente de nada", declarou.
Música
'Estoescasa!', unha nova discográfica para os que comezan
Estoescasa! é o novo selo discográfico que tres mozos amigos, Jorge Martínez, Juan Pablo Andrés e David Moralejo, puxeron en funcionamento para dar "refuxio" a grupos noveis, a quen ofrecen a oportunidade de gravar discos e organizar concertos como vía de financiamento.
Música
O Festival do Norte leva a Vilagarcía pop e rock
O Festival do Norte traerá esta fin de semana a Vilagarcía na súa sexta edición a 20 dos artistas máis destacados do panorama do pop-rock independente.
Entre o 18 e o 19 de maio actuarán no concello grupos como Delorean, Astrud, The Sunday Drivers, Fernando Alfaro, Travolta, Triángulo de Amor Bizarro, Mendetz, The Blows, Homeboy Dj, Dorian Dj, Catpeople e Deluxe.
Teatro
Santiago estreará a primeira coprodución do Centro Coreográfico
A compañía ExperimentaDanza estreará este sábado no Salón Teatro de Santiago o espectáculo Arte a escena, en coprodución co Centro Coreográfico Galego (CCG), a unidade de danza do Instituto Galego de Artes Escénicas e Musicais (Igaem).
Dirixida por Carlota Pérez e Armando Martén, a peza recolle recursos da arte para os seus movementos.
Segundo a coreógrafa, o espectáculo divídese en tres pezas.
Tradición e competición
A imaxe foi tomada en Alemaña, pero ben podería corresponder a Galicia.
Sobre todo hai anos, cando a herba se cortaba unicamente coa gadaña.
Trátase dun campionato centrado nos labores propios do campo e a muller da foto, Ainhoa Ansa, aparece en plena faena.
Foi na localidade de Zell am Harmersbach e os teletipos non din quen foi o gañador.
Scott Thomas e Fiennes, xuntos en 'Alta sociedad'
Scott Thomas e Fiennes.
Tras o éxito mediático que supuxo O paciente inglés, Kristin Scott Thomas e Ralph Fiennes reencóntranse na pantalla, 12 anos despois, en Alta sociedad, un drama escuro sobre "o materialismo" e "as máscaras que todos nos impomos para ocultar as nosas debilidades", din.
Fiennes, que encarna a un experto en arte clásica, explicou en Madrid que o obxectivo da cinta é "deixar claro que todos levamos máscara, pero non por maldade, senón para esconder os nosos temores e iso ocorre nun amplo sector da sociedade británica".
Refírese así a que, mentres a maioría dos personaxes do filme pertencen á alta sociedade, Penélope Cruz encarna a unha prostituta enferma terminal.
Vendidas 2.800 entradas para o concerto galego de Van Morrison
Máis de 2.800 tíckets foron vendidos xa para asistir ao único concerto de Van Morrison en Galicia que terá lugar o vindeiro sábado no Multiusos do Sar, en Santiago de Compostela.
Durante toda esta semana estará aberto o despacho de localidades do Multiusos (en horario de 10.00 a 14.00 h. e de 16.00 a 21.00 h).
O León de Belfast, que só actúa desde hai un tempo en recintos pequenos, fará unha excepción no dito escenario da capital.
O artista esixiu á organización un espazo libre de fume (el deixou de fumar recentemente) e solicitou os servizos dun fisioterapeuta.
No futuro moverémolo punteiro cos ollos
Tal e como nos explican en www.novaciencia.com, a Universidade de Standford creou un sistema alternativo para que se poida desprazar o punteiro do ordenador co movemento dos ollos.
O mecanismo segue a dirección da vista do usuario.
Unha loita en Google, curiosa e pouco útil
A páxina www.googlefight.com ofrécenos un chamativo servizo que permite confrontar dous termos e comprobar cal deles aparece máis veces repetido no sonado buscador.
Os resultados veñen acompañados dunha simulación dunha loita entre dous homiños.
Tras el ofrécense os resultados.
Xornalistas e cidadáns na web
Nace un xornal dixital no noso idioma que pretende ser o referente da información galega empregando todos os recursos do soporte dixital
Os mozos que forman a redacción deste novo cibermedio do Grupo El Progreso.
Esta semana comezou a súa andaina Xeración Web, un novo xornal dixital con contidos publicados integramente en galego e que incorpora as últimas tendencias da Rede en canto a contidos, deseño e vocación participativa.
A nova publicación está editada por Sar Comunicacións XXI, empresa integrada dentro do Grupo El Progreso, que tamén é a responsable do xornal económico Nova+.
A nivel formal e gráfico, Xeración Web posúe unha estrutura elegante e funcional, facilitando profundizar na navegación facilmente.
É accesible a través das direccións www.xeracion.com e www.xeracionweb.com.
O deseño tenta ser sobrio e claro, e dar cabida a elementos novidosos e exclusivos do soporte dixital, como son as nubes de etiquetas, a posibilidade de comentar as novas, os fluxos RSS, ou o enlace a un tradutor automático que permite consultar o xornal en español.
O medio busca aproveitar a capacidade do seu soporte, construíndo contidos multimedia e que integren imaxe, vídeo, audio e elementos interactivos.
Realiza unha aposta decidida pola infografía multimedia para achegar a información dunha forma gráfica e intuitiva.
Esta é unha das bases do xornal e os gráficos multimedia e interactivos serán unha das maiores novidades que Xeración achegue ao panorama mediático da Rede galega.
Coa vocación dun xornal participativo
Xeración Web comeza cunha importante sección de xornalismo cidadán, Esfera Libre.
Esta está integramente composta de textos que os usuarios fan chegar á redacción.
A sección nace coa intención de darlle voz a persoas e colectivos que forman parte da base do tecido social galego.
O fotógrafo Ramón Caamaño foi soterrado onte na súa vila, Muxía
O fotógrafo da Costa da Morte Ramón Caamaño foi enterrado na tarde de onte en Muxía, vila que o vira nacer hai preto de un século.
Nado en 1908, Caamaño iniciouse na fotografía na década dos anos 20 en distintas vilas da Costa da Morte, onde cultivou o retrato.
A súa obra caracterízase por unha total austeridade.
Caamaño montara un pequeno museo na súa casa de Muxía, onde amosaba ao público as súas fotos, cámaras e obxectos persoais.
O funeral tivo lugar ás 17.30 horas no santuario da Barca, tras o que foi enterrado no cemiterio parroquial de Muxía.
O 'Campus Rock' da Coruña fará unha homenaxe á música negra
A Universidade da Coruña (UDC) celebrará mañá a sétima edición do festival Campus Rock que este ano renderá homenaxe á música negra con mostras de todos os seus estilos.
O trío catalán The Nu Niles, os madrileños Los Chicos e os galegos Mr. Dixie Jazz Band, Black Bum e The Moondogs Blues Party conforman o cartel do macroconcerto, que se celebrará entre as cinco e media da tarde e as dúas da madrugada no campus de Elviña.
A Consellería crea a súa páxina
A Consellería de Cultura puxo en marcha unha páxina web (www.17demaio.org) na que se pode consultar unha ampla recompilación sobre a vida e a obra da autora á que se lle dedica este ano o Día das Letras Galegas.
Especial da Real Academia Galega
Tamén a RAG, dentro do portal www.realacademiagalega.org, incorpora un apartado sobre a historia das letras galegas, as figuras homenaxeadas en anos anteriores e un especial sobre María Mariño, ademais dun foro para que os usuarios deixen os seus comentarios.
Ourense
Un octoxenario, ferido grave ao saír da vía o vehículo que guiaba
Un home resultou ferido grave onte nun accidente de tráfico ocorrido no municipio ourensán de Pereiro de Aguiar.
O sinistro produciuse ás 12.45 horas no quilómetro 1,6 na estrada OU-536.
O único vehículo implicado foi o Renault 19 Chamade, conducido por Elías A.A, de 80 anos e veciño de Montederramo, que sofre feridas de gravidade ao saírse da vía.
O legado de María Mariño
As escolas desenvolven estes días actividades polo Día das Letras Galegas
Un colexio de Noia, vila natal da homenaxeada, emprega as novas tecnoloxías nos actos de lembranza
Alumnos do CEIP 'Rodriguez Cadarso' de Noia, durante unha das actividades co gallo do Día das Letras Galegas.
O Día das Letras Galegas ten unha parada obrigada: os centros de ensino.
Nada mellor que o 17 de maio para descubrirlles aos rapaces un contador de historias que empregara o galego como lingua.
No CEIP Rodríguez Cadarso da Barquiña, en Noia, a festa nas últimas semanas é dobre.
Aínda que a celebración implique memorizar poesías, biografías e contexto histórico dunha (ata o de agora) perfecta descoñecida mesmo para algún mestre.
O feito de que no Día das Letras Galegas se recupere a figura da poetisa de Noia, e tamén parte da súa obra, foi a escusa perfecta para que o colexio da Barquiña introducise os seus alumnos no coñecemento da comarca.
Tradición e modernidade
A historia, a arte e a relación que María Mariño tiña coa súa vila natal foron os contidos da materia de Coñecemento do Medio nos últimos días.
As leccións culminarán cunha visita á vila para coñecer in situ os escenarios da zona vella nos que xogou a poetisa.
Os profesores prepararon para a ocasión materiais didácticos e actividades interactivas para xogar por internet a completar poesías, resolver encrucillados ou a responder a cuestionarios sobre a vida de María Mariño, na web http://centros.edu.xunta.es/ceipalexandrerodriguez/maria/maria_marino.htm.
Internet foi a principal fonte de consulta empregada polos alumnos de sexto para a elaboración de traballos sobre a homenaxeada polo 17 de maio, aínda que a meirande parte deles non dispoñen de acceso á Rede na casa.
O colexio faise así depósito de coñecemento, cunha biblioteca con obras de autores galegos e, sobre todo, de Noia, e en vía ás autoestradas da información.
Dalgúns dos seus alumnos xurdirá a literatura galega do futuro, aínda que a bo seguro distinta da que escribira aquela rapaza que tivera que deixar a escola para axudar á familia co traballo de costureira.
Cultura galego-portuguesa en Lisboa
Durante dous días, hoxe e mañá, celebraranse en Lisboa as xornadas Galiza-Portugal: Complicidades e Contrabandos, dentro da semana da cultura galega en Lisboa organizada pola Consellería de Cultura e que leva por nome Portugalizando.
O primeiro encontro será un coloquio no que se disertará sobre o patrimonio inmaterial galego-portugués e no que participarán Camino Noia, Clodio González Pérez, Joao David Pinto Correia e Paula Godinho.
O último día Antonio Medeiros, Fernando Venancio, María do Carme Espido e Pilar García Negro debaterán sobre as relacións actuais entre Galiza e Portugal.
O 17 de maio celebrarase o recital poético musical Reflexos.
A música (a cargo da cantante Uxía Senlle e do pianista Paulo Borges), contará coas poetas Chus Pato, Helena de Carlos e María do Cebreiro.
O realizador Xan Leira presentará o 18 de maio o proxecto multimedia e multidisciplinar Historias dunha emigración difusa. Os galegos en Lisboa, co que pretende reconstruír a historia dos galegos en Lisboa e a historia da cidade desde a óptica da emigración galega, tomando como punto de partida o centenario da Juventude da Galiza-Centro Galego de Lisboa en 2008.
Este centro acollerá un menú con comida galega, e pola noite o contacontos Cándido Pazó presentará O espectáculo da palabra.
Na última xornada, o 19 de maio, a historiadora Gabriela Carvalho disertará sobre a Lisboa dos aguadeiros, galegos na súa maioría.
Tamén terá lugar a actuación do grupo Tanxarina Títeres co seu espectáculo Os narigudos.
E pola noite Os Carunchos tocarán pezas galegas e portuguesas para poñer o punto final ao encontro.
Xosé Ramón Barreiro
Presidente da RAG
"As Letras Galegas tamén son para dar pulo a autores que non son coñecidos"
O presidente da Real Academia Galega fala nesta entrevista sobre a figura literaria de María Mariño, os novos proxectos da institución que dirixe e da situación actual da lingua galega.
Da obra de María Mariño, dise que deixou unha breve pero intensa obra poética...
Iso resume perfectamente o que significou, unha persoa humilde e dunha poética metafísica transcendente.
Ás veces lévame un pouco a aquela Rosalía intensa e forte.
Unha muller descoñecida, talvez por ser muller.
Nunca te equivocas se colles a un Castelao, un Cunqueiro, a Filgueira Valverde...
Neste caso non é coñecida polo gran público, pero precisamente se trata diso, de dedicarlle o Día das Letras para que María Mariño entre no gran público.
Pasou o centenario de Real Academia, que toca agora?
Hai que seguir facendo país.
Foi moi gratificante para nós, porque recibimos moitos recoñecementos, empezando pola Xunta.
Agora temos que seguir investigando no mundo da lingüística, da sociolingüística;
preparando o dicionario da Academia Galega, empezar cos dicionarios do galego e das linguas vivas e mortas;
compoñer as bases do gran dicionario histórico de Galicia, porque se non o fai a Academia...
¿Cal é a día de hoxe a situación do galego?
Estamos nun momento difícil, sobre todo en canto a transmisión do galego nas novas xeracións.
Sacamos estudos de medición da situación e temos que pensar que moitas medidas haberá que xulgalas ao cabo de tempo.
Eu sigo sendo optimista, porque, se ben é certo que a transmisión oral vai caendo, a capacidade de toda a xuventude para falalo, para lelo e para escribilo aumentou.
Paquistanís amosan a súa repulsa a Musharraf
Os habitantes das principais cidades de Paquistán expresaron onte a súa repulsa ao réxime de Pervez Musharraf cunha xornada de folga e unha manifestación pola matanza de 42 persoas na onda de violencia que sacudiu esta fin de semana Karachi, a capital comercial do país.
A cidade amenceu onte deserta, con negocios, mercados e escolas pechadas e apenas tráfico nas rúas.
Rusia
10 mortos na explosión nunha cafetería
Polo menos dez persoas morreron nunha explosión e un incendio que destruíron unha cafetería na cidade rusa de Orsk, na rexión de Oremburgo, informou onte o Ministerio de Situacións de Urxencias de Rusia.
"Aínda non se aclarou que é o que estourou na cafetería", que se atopaba nas inmediacións dun mercado, dixo á axencia Interfax Víctor Beltsov, un portavoz do Ministerio.
Filipinas
Violencia nos comicios lexislativos e locais
Mulleres emiten o seu voto.
Os filipinos votaron onte nuns comicios lexislativos e locais enturbados pola violencia e a fraude e considerados unha proba para a presidenta, Gloria Macapagal Arroyo, que pretende consolidar a súa maioría.
A violencia, que causou 117 mortos entre candidatos, colaboradores de campaña e civís, estivo presente ata o día dos comicios, malia os 115.000 policías e 20.000 soldados despregados.
Brasil
Lula dará continuidade ao tratado co Papa
O presidente de Brasil, Luiz Inácio Lula da Silva, prometeu onte dar continuidade aos asuntos que tratou co papa Benedicto XVI durante a súa visita a Brasil.
"A visita do Papa transformouse nun acontecemento histórico.
Oíu todos os segmentos e a súa mensaxe foi o que esperabamos: en relación coa mocidade e a familia.
Son dous asuntos que Brasil debe continuar discutindo", dixo.
Holanda
Un de cada dez colle o móbil durante o sexo
Un de cada dez holandeses responde ao seu teléfono móbil durante o sexo, segundo os resultados dunha enquisa encargada pola compañía de telecomunicacións KPN.
A sondaxe, realizado pola empresa Blauw Research entre máis de 700 holandeses de 18 a 65 anos, pon de relevo a cada vez maior dependencia da poboación respecto do móbil.
O 67% dos holandeses lévao sempre.
Desaloxan un cruceiro
O 'Empress of the North' encallou á entrada dunha canle en Alasca (EE UU) e obrigou a levar a terra a metade dos viaxeiros
Cruceiro que onte encallou nunha canle do estado de Alasca.
A metade dos máis de 200 pasaxeiros dun cruceiro encallado no estado de Alasca (EE UU) foi trasladada a terra e o buque, encallado á entrada dunha canle, estabilizouse, informou onte a empresa operador do barco.
Dan Miller, portavoz da empresa Majestic America, de Seattle, en Wáshington, dixo que o buque navegaba no segundo día dun cruceiro dunha semana cando, por razóns que non se aclararon, chocou contra unha roca no extremo sur do estreito Icy, onde as augas teñen unha profundidade dun metro.
Miller declarou á cadea Fox que o barco non corre perigo de afundirse.
"Agora é estable e opera co seu propio motor", indicou.
Unha vez que todos os pasaxeiros e tripulantes sexan evacuados, o buque navegará cos seus propios motores ata Juneau, a capital do estado de Alasca, onde se avaliarán os danos, engadiu.
O incidente ocorreu na madrugada de onte e a bordo do Empress of the North, de 110 metros de eslora, había 281 persoas.
Varias embarcacións pesqueiras e outros cruceiros aproximáronse á área para recoller os pasaxeiros, que abandonaron o barco en botes salvavidas.
Sen novas de Madeleine
Aumenta a desesperación dos pais da nena británica que foi secuestrada o pasado día 3 no Algarve a medida que pasan os días
O futbolista Beckham lanzou unha mensaxe a través da canle de televisión do Real Madrid para pedir colaboración cidadá.
A medida que pasa o tempo aumenta a desesperación dos pais de Madeleine McCann, a nena británica de catro anos que foi secuestrada no Algarve luso mentres os seus pais estaban nun restaurante a apenas 50 metros da casa.
"Non deixen de buscala".
Foi a mensaxe que o sábado lanzaron os pais da nena coincidindo co seu cuarto aniversario.
Gerry e Kate McCann, que onte foron vistos polo sur de Portugal paseando cos seus outros dous fillos, uns xemelgos de dous anos, amósanse esperanzados de atopar a súa filla, pese a que a Policía reduciu o despregamento de medios de procura sobre o terreo, sen precedentes en Portugal nun caso de desaparición de persoas.
As autoridades xulgaron inútil manter aos preto de 300 efectivos de diversos corpos de seguridade e protección civil que rastrexaron decenas de quilómetros durante máis dunha semana para tratar de atopar, sen éxito, algunha pista de Madeleine nos arredores do complexo turístico onde desapareceu.
Un rastrexo que tamén se levou a cabo na raia de Galicia con Portugal, ao norte do veciño país, sen resultado aparente.
Con todo aínda seguen en servizo unha trintena de efectivos da Garda Nacional Republicana axudados por cans que percorren a proximidade de Praia da Luz, na costa meridional portuguesa, en busca de rastros da nena.
Nos últimos días foron interrogados, en relación ao caso, dúas mulleres e un home, pero non houbo indicación de que as súas declaracións acheguen novas pistas, logo dos centos de entrevistas e rexistros practicados xa polos corpos de seguridade.
A Policía non dá información sobre o caso alegando que non hai novidades, pero decenas de xornalistas do Reino Unido desprazáronse ata a zona e foron moitos os famosos que fixeron chamadas á colaboración cidadá.
Ata no santuario de Fátima houbo pregarias pola nena e milleiros de peregrinos amosaron fotos e carteis de solidariedade.
Lugo
A Policía detén catro romaneses por furtar material informático
A Policía Nacional detivo en Lugo catro individuos de nacionalidade romanesa acusados de ser os autores de varios roubos con forza en establecementos de informática da cidade.
Na operación os axentes incautáronse de varios ordenadores portátiles, teléfonos móbiles, cámaras fotográficas e diñeiro en efectivo.
Jacobo Rey
Xornalista e árbitro de fútbol
Este redactor da Axencia Galega de Noticias (AGN) e árbitro de Rexional Preferente, de 26 anos, recibiu recentemente o premio que o acredita como o mellor colexiado da Delegación de Santiago.
Anxo Lugilde
Xornalista e escritor
A editorial Galaxia presentará ás oito desta tarde na Fundación Torrente Ballester de Santiago (rúa do Vilar, 5) o seu libro O voto emigrante.
No acto estarán tamén Víctor Freixanes, Ramón Villares e Manuel Sola.
Manel Fuentes
Xornalista e showman
Estará hoxe, ás 20 horas, no Centro Sociocultural de Caixa Galicia en Santiago para dar unha charla sobre a información como base de entretemento, organizada polo Club Internacional de Prensa.
As Canarias contarán con 2 grandes buques para loitar contra a inmigración ilegal
Uns 350 indocumentados chegaron nas últimas horas ás illas
Algúns dos inmigrantes chegados onte ao porto tinerfeño de Los Cristianos.
O delegado do Goberno en Canarias, José Segura, dixo onte que o ministro de Interior, Alfredo Pérez Rubalcaba, lle indicou que se está nunha operación "potente" para incorporar dous grandes buques, non tipo patrulleira, para os servizos marítimos da Garda Civil.
Segura fixo este anuncio tras presentar a incorporación de 136 gardas civís ás comandancias de Canarias, e engadiu que está previsto que para a loita contra a inmigración ilegal está previsto que cheguen máis barcos "potentes" que serán tripulados por membros do instituto armado.
A cifra dos inmigrantes detidos desde a medianoite de onte ao chegar a Canarias achégase xa a 350, ao arribar onte pola mañá en Gran Canaria unha nova patera cunha vintena de irregulares que se suman a outros 324 achados en horas anteriores.
A praia de Las Carpinteras, no municipio turístico de San Bartolomé de Tirajana, foi o lugar do desembarco deste último grupo de inmigrantes, que tomou terra pasadas as dez da mañá e foi avistado en primeiro lugar por veciños da zona.
Efectivos da Policía Nacional dirixíronse entón á zona, onde conseguiron deter ao redor dunha vintena de ocupantes da patera e continúan cos rastrexos por se queda algún fuxido, relataron as fontes, que dixeron non poder precisar polo momento o número exacto dos arrestados.
Horas antes da arribada a Gran Canaria deste grupo de inmigrantes, entre as oito e as nove da mañá, Canarias fora escenario xa da chegada doutros 206 irregulares que desembarcaron no porto tinerfeño de Los Cristianos, tras ser avistados cando estaban no mar.
"Auténtica tolemia"
A ganesa de 24 anos que viaxaba co seu bebé na patera interceptada en Motril (Granada) contou que todos os inmigrantes pasaron "moito medo" ao saber que se perderon e recomendou que ninguén entre así porque é "unha auténtica tolemia".
Vivenda e axudas por fillo, demanda principal no Día Internacional das Familias
A vivenda e as axudas por fillo son as principais necesidades das familias numerosas, segundo unha enquisa da Federación Española de Familias Numerosas (FEFN), feita pública onte, na véspera do Día Internacional das Familias.
As familias numerosas, con tres ou máis fillos, superan en España o millón de fogares e as medidas "máis importantes" para mellorar a súa situación, segundo as FEFN, son subvencións para acceder á vivenda e a prestación por fillo a cargo, sen límite de renda.
Para a FEFN os límites de renda das prestacións por fillo _15.500 euros para unha familia de 3 fillos_ "están a anos luz" da realidade.
Piden a creación dun ministerio da familia
"Non existe unha política familiar senón de servizos sociais, que é moi necesaria pero ten outra motivación, outros obxectivos e outra dotación orzamentaria", aseguran desde a FEFN.
Os representantes das familias numerosas tamén piden maiores bonificacións en impostos municipais, máis facilidades para conciliar traballo e familia e a creación dun ministerio da familia.
Castelló
Falece un home nun aparatoso accidente
Camión accidentado.
Un condutor de 35 anos resultou morto nun sinistro rexistrado onte na estrada N340, ao seu paso por Castelló.
O accidente produciuse cando o vehículo do falecido quedou encaixado nos baixos dun camión.
Ademais, o cadáver dun home foi rescatado dun barranco en Granada, onde caeu co todoterreo que conducía.
Xirona
Atopa un cadáver no piso recén comprado
Porta da vivenda.
Un home atopou nun piso de Roses (Xirona) que acababa de adquirir nunha poxa o cadáver da súa antiga inquilina, que estaba alí desde que falecera hai 6 anos.
O cadáver da muller estaba moi descomposto e momificado, xa que ao estar o edificio cerca do mar o aire salgado acartonouno.
Sevilla
Piden máis medidas para previr os lumes
Cristina Narbona, onte.
Enrique Segovia, director de conservación de Adena, subliñou onte que as administracións deben investir máis na prevención que na extinción dos incendios forestais.
Segovia participou na IV Conferencia de Incendios Forestales, inaugurada onte en Sevilla e na que participou a ministra de Medio Ambiente, Cristina Narbona.
Lugo
Detido un home por causar un incendio forestal nas Nogais
Un home que responde ás iniciais de J.G.A, de 46 anos de idade, foi detido acusado de provocar un incendio forestal no municipio lucense das Nogais.
O incendio tivo lugar o pasado día 10 de maio no lugar de Castiñeiras, nas Nogais, e o lume arrasou aproximadamente dúas hectáreas de monte raso.
Sacerdotes impulsan a beatificación do cardeal Tarancón
Un grupo de sacerdotes das dióceses de Madrid e Oviedo están a traballar para solicitar da Santa Sé a apertura do proceso para declarar venerable o cardeal Tarancón, do que onte se cumpriu o centenario do seu nacemento, como un primeiro paso para a súa beatificación.
O padre Ángel García, presidente de Mensajeros de la Paz e un dos impulsores desta iniciativa, declarou que se trata dun home que "soubo levar a Igrexa española ao século XX, e facela protagonista do cambio de réxime", e que por iso, "e pola súa vida piadosa e entregada aos demais xa debería ser polo menos, venerable, se non santo".
Con motivo deste centenario, viñéronse celebrando unha serie de actos de homenaxe ao redor da figura do cardeal Vicente Enrique y Tarancón, no concello de Burriana (Castelló), municipio do que era natural.
Desarticulan unha rede que obrigou a 500 romanesas a prostituírse
A Policía Nacional desarticulou unha rede que nos últimos anos captou preto de 500 mulleres en Romanía, algunhas menores de idade, e obrigábaas, baixo ameazas e agresións, a prostituírse no barrio do Raval de Barcelona.
Esta operación, que se levou a cabo coa colaboración das policías de Romanía e Noruega, permitiu deter once persoas, sete delas de nacionalidade romanesa, tres españois e un paquistaní.
Ao parecer, os detidos captaban en Romanía as mulleres, aproveitándose de que sufrían unha precaria situación económica, e ofrecíanlles traballos en hoteis.
No entanto, unha vez chegadas a España, as mulleres eran distribuídas entre diferentes proxenetas.
¿É certo que calquera vale para a política?
Futbolistas, ciclistas, modelos, actores, cantantes e todo tipo de rostros coñecidos aspiran a un posto de concelleiros no 27-M
Manuel Beltrán, Craioveanu, Isabel Fernández e Toni Cantó, novos políticos.
O ex futbolista romanés Gica Craioveanu, a aspirante a Miss Euskadi Azucena Ordóñez, o ciclista Manuel Beltrán, o actor Toni Cantó ou a campioa olímpica de judo Isabel Fernández loitan nestas eleccións por engadir ao seu currículo o cargo de concelleiro, e non son os únicos rostros populares que decidiron saltar ou volver á area política nos comicios do próximo 27 de maio, xa sexa desde as filas do PP, PSOE e EU ou desde formacións independentes.
Os cidadáns romaneses que residen en Xetafe (Madrid), que por primeira vez teñen dereito a votar nas eleccións municipais tras a incorporación do seu país á Unión Europea (UE), poderán apoiar ao seu compatriota Craioveanu, fichado polo PP como segundo de lista deste partido.
Os populares contarán tamén na loita electoral, neste caso en Alacante, coa judoka Isabel Fernández, campioa olímpica en Sidnei 2000 e quen compaxinará a campaña cos adestramentos e os mitins cos exercicios no tatami na súa preparación para Pequín 2008.
O tamén valenciano Toni Cantó forma parte do partido Vecinos por Torrelodones, en cuxa lista tamén figura Juan Luis Cano, a metade do dúo homorístico Gomaespuma.
Igual de curioso é o caso de Patrick O'Halloran Kennedy, un empresario inmobiliario irlandés de 36 anos, cuxo tataravó era primo do avó de John Fitzgerald Kennedy, que aspira como candidato do PSOE a un asento no Concello de Manilva (Málaga).
E non lonxe, o ciclista Manuel Beltrán será o número 17 do PP en Xaén.
A novata candidata socialista Azucena Ordóñez, que forma parte da lista do PSE-EE da localidade biscaíña de Abanto e Ciérvana, encara a campaña tras loitar na pasarela o pasado sábado polo título de Miss Euskadi.
O xornalista Juan Manuel Gozalo, a cantante Rosa León, a actriz Mercedes Lezcano ou a escritora Maria de la Pau Janer son outros dos exemplos de famosos metidos no fregado.
¿Que terá a política?
A Fiscalía non prevé "de xeito inminente" ningunha acción para ilegalizar ANV
A Fiscalía Xeral do Estado non ten prevista ningunha acción inminente para instar á ilegalización de Acción Nacionalista Vasca (ANV), medida que volveron esixir onte os dirixentes do PP, pero que desde o PSOE se considerase que "non procede".
As palabras do portavoz de Batasuna, Pernando Barrena, nas que antonte pediu o voto para as listas de ANV, reavivaron o debate sobre a necesidade ou non de impedir que esta formación política sexa unha das opcións dos electores o 27 de maio.
Fontes xurídicas avanzaron que a Fiscalía Xeral do Estado non ten prevista ningunha acción inmediata para instar a esa ilegalización.
De acordo con estas fontes, o apoio expresado por Barrena é un "indicio máis", pero non suficiente para pedir a ilegalización, e a Fiscalía "vixía" para analizar as actuacións de ANV e comprobar se serve aos intereses da ilegalizada Batasuna.
Nesa liña situouse o portavoz do grupo socialista no Congreso, Diego López Garrido, quen asegurou que "nestes momentos non procede" iniciar "procesos de ilegalización algunha", porque está logrado o obxectivo de deixar a Batasuna fóra das eleccións.
Pediulle ao PP que deixe de ser "altofalante das mentiras e bravuconadas de ETA".
Rajoy dará un "apoio incondicional" ao PSOE se ilegaliza a formación
O presidente do PP, Mariano Rajoy, pediulle a José Luis Rodríguez Zapatero e a Cándido Conde-Pumpido que insten á ilegalización de ANV por ser "o mesmo" que Batasuna e impidan así a súa presentación ás eleccións, e garantiu que de ser así, dará un "apoio incondicional" ao Goberno.
Rajoy afirmou en Vigo que Batasuna "se está mofando" do Goberno, dixo que a organización ilegalizada "está en campaña" e engadiu que xa existe a "demostración obxectiva" de que "ANV é o mesmo que Batasuna", tras pedir os últimos o voto para a nova formación.
"Eu, desde logo, apoio o Goberno se impide que Batasuna se presente ás eleccións".
CiU reparte 2.500 condóns "contra o tripartito" nas rúas de Barcelona
CiU reparte condóns por Barcelona baixo o lema Presérvate do tripartito municipal, unha iniciativa para fomentar a participación nas eleccións municipais do 27 de maio na que os nacionalistas acusan á alianza entre PSC, ERC e ICV de "virus" que "corre pola cidade".
No marco da campaña a rama xuvenil de CDC está a repartir 2.500 preservativos polas rúas de Barcelona, en cuxo envoltorio se avisa ao cidadán de que "corre un virus chamado tripartito".
Os candidatos de Petrer suspenden a campaña cinco días polas festas
Os cabezas de cartel dos tres partidos políticos representados no Concello de Petrer (Alacante), Esquerra Unida, PSPV-PSOE e PP, acordaron suspender a campaña electoral durante as festas de Mouros e Cristiáns, entre o 17 e o 21 de maio, co que perderán cinco días no forte da campaña.
É a terceira ocasión en que os candidatos destas tres formacións alcanzan este acordo, despois de que o fixesen nas municipais de 1999 e 2003, para non enturbar as festas.
Tailandia
'Marines' dos EE UU beben sangue de serpe
Adestramento dos 'marines'.
Marine dos EE UU beben o sangue dunha cobra na súa aprendizaxe de supervivencia na xungla levada a cabo nun campo de adestramento en Tailandia.
O exercicio é parte das manobras Cobra Gold 07, desenvolvidas polos EE UU en colaboración con Tailandia, Singapur, Indonesia e Xapón para promocionar a seguridade na rexión.
Serbia
A vitoria en Eurovisión para o Parlamento
Os deputados do Parlamento serbio interromperon onte a sesión para dedicar un brinde á cantante Marija Serifovic, que triunfou no festival de Eurovisión e desencadeou unha onda de optimismo e euforia no país, que pasa por unha crise política.
Serifovic apareceu na sala do Parlamento para saudar aos deputados.
Nixeria
50 mortos no choque de tres autobuses
Polo menos 50 persoas morreron o domingo á noite calcinadas ao chocar tres autobuses de pasaxeiros no sur de Nixeria, segundo informaron onte medios locais.
O accidente ocorreu no estado de Rivers, na estrada que une Elele con Port Harcourt, cando dous dos vehículos chocaron e estouraron polo impacto.
A Coruña
Arrestan un home ao que xa sorprenderan noutros 24 roubos
Un coruñés de 38 anos, V.R.G., que xa fora detido en 24 ocasións anteriores, foi arrestado por un delito de roubo con forza dun trade.
Por outra banda, outro coruñés, de 25 anos, foi detido e acusado de "simulación de delito" de roubo con forza, tras formular unha denuncia e posteriormente retirala.
O mozo simulou que lle levaran 150 euros.
A esposa de Sarkozy non votou na segunda volta das presidenciais francesas
Así o asegura unha web que di que nos outros medios hai censura
Cécilia Sarkozy, a muller do presidente electo Nicolas Sarkozy e "primeira dama" de Francia a partir do próximo mércores, non votou na segunda volta das eleccións presidenciais, segundo afirma o sitio de internet rue89.com.
Creado por antigos xornalistas do diario de esquerdas Libération, Rue89 difunde esa información despois de que o semanario Le Journal du Dimanche decidira presuntamente censurar na súa edición do domingo un artigo nese sentido.
O artigo sobre a suposta abstención de Cécilia Sarkozy, cuxa ausencia á beira de Nicolas Sarkozy durante a xornada do domingo 6 de maio fora moi comentada, sería censurado polo accionista de referencia do semanario, o grupo Lagardère, cuxo presidente é amigo íntimo do presidente electo.
O director da redacción do rotativo, Jacques Espérandieu, confirmou que había un artigo en preparación sobre a abstención de Cécilia Sarkozy, pero asegura que foi el quen decidiu non publicalo.
Problemas no matrimonio
Segundo Rue89, o artigo incluía unha foto da lista electoral para demostrar a abstención de Cécilia Sarkozy e facía mención igualmente ás supostas discusións que a parella mantivera presuntamente durante a noite do 6 de maio.
Ese día, Sarkozy foi votar en compañía das dúas fillas que Cécilia tivo no seu primeiro matrimonio, mentres que na primeira volta a parella acudiu unida ás urnas.
O 6 de maio, Cécilia si acompañou a Sarkozy ao escenario instalado na praza da Concordia de París para festexar a vitoria.
O futuro presidente deixa o seu cargo no partido
Nicolas Sarkozy dimitiu onte, "por deber", da presidencia do seu partido, o gobernante Unión por un Movemento Popular (UMP), dous días antes de asumir mañá a xefatura do Estado francés.
"Agora que acabo de ser elixido presidente da República e en vésperas de asumir o cargo, todos comprenderedes que non poida seguir á cabeza" do partido, dixo Sarkozy, emocionado, ante o Consello Nacional da UMP en París.
Explicou que ten a "obriga moral" de deixar a presidencia do partido conservador pola "elevada" idea que ten do cargo de xefe de Estado, e a necesidade de que o presidente da República poida "encarnar a autoridade do Estado, de falar por todos os franceses" e de que niguén poida "dubidar da súa imparcialidade".
Agora, engadiu, "todo o que faga por ela será na fidelidade ao que quixemos facer e fixemos xuntos"
Dimite o ministro palestino de Interior alegando "carencia de plenos poderes"
O ministro de Interior palestino, Hani al Qawasmi, presentou onte a súa dimisión ante a imposibilidade de "impor a orde nas rúas de Gaza", horas despois de renovarse os choques entre milicianos de Hamás e Al Fatah.
O seu cargo asumirao temporalmente propio primeiro ministro palestino, Ismail Haniye.
Al Qawasmi explicou aos xornalistas fronte ao seu fogar que a falta de "autoridade plena sobre os servizos de seguridade" empurrárono a tomar esa decisión, que orixinou un agravamento das hostilidades entre simpatizantes de Al Fatah e de Hamás.
"Quería ter plenos poderes nas miñas mans.
Non quería ser un ministro ocioso", argumentou.
Os incidentes de onte á mañá, nos que morreron dous palestinos e resultaron feridos outros dous, racharon unha tregua alcanzada o domingo á noite en Gaza coa mediación de Exipto.
Al Qaeda matará en Iraq tres soldados dos EE UU se seguen os labores de busca
A organización Estado Islámico en Iraq, un grupo que actúa baixo o paraugas de Al Qaeda, esixiu ao Exército dos EE UU que aborte os labores de busca dos tres soldados estadounidenses dados por desaparecidos o pasado sábado tras un ataque a unha patrulla militar ao sur de Bagdad.
"Os vosos soldados están no noso poder.
Se queredes que sigan sans e salvos deixade de buscalos", advirte este grupúsculo terrorista nun comunicado colgado nunha web usada pola insurxencia iraquí.
O mando militar dos EE UU en Iraq lanzou unha operación masiva de busca na que participan 4.000 efectivos.
PIB
A economía medrou un 4% ata marzo
A economía española rexistrou un crecemento interanual do 4% no primeiro trimestre do ano, segundo o indicador avanzado do Produto Interior Bruto (PIB) do INE.
Esta cifra marca un perfil de "crecemento estabilizado" da economía española, resultado dunha achega do sector exterior e da demanda interna similares ás do trimestre anterior.
Automóbil
Daimler vende o 80 por cento de Chrysler
O fabricante automobilístico DaimlerChrysler, que preside Dieter Zetsche, informou onte de que venderá unha participación do 80,1% de Chrysler ao investidor financeiro Cerberus Capital Management por 5.500 millóns de euros e sen débedas.
DaimlerChrysler, que agora vai chamarse Daimler, quedará cun paquete accionarial do 19,9% do que no futuro será Chrysler Corporation LLC.
Comunicación
Telefónica desfaise da produtora Endemol
Telefónica vendeu Endemol por 2.629 millóns de euros a un consorcio formado polo grupo italiano Mediaset, apoiado pola súa filial Gestevisión Telecinco; o banco Goldman Sachs e a sociedade de investimento holandesa Cyrte, na que participa o cofundador de Endemol, John de Mol.
O prezo supón unha valoración da filial de 25 euros por acción, incluíndo o dividendo.
Enerxía
Iberdrola pide asistir á OPA sobre Endesa
Iberdrola solicitou á Comisión Nacional da Enerxía (CNE) ser considerada parte interesada no expediente vinculante que debe elaborar o organismo sobre a OPA que a eléctrica italiana Enel e a construtora Acciona presentaron por Endesa.
Esténdese a folga do metal
Sindicatos convocan dúas xornadas de paro xeral no sector ao non avanzar nas negociacións sobre o convenio colectivo
Traballadores do metal, na entrada á factoría de PSA Peugeot Citroën en Vigo.
Os representantes do sector do metal de CIG e CC OO entregaron onte no rexistro da delegación da Consellería de Traballo a convocatoria de dúas xornadas de folga á que están chamados, primeiro os traballadores afectados polo convenio colectivo, e logo máis de 40.000 operarios de todo o sector, incluídos os da planta de PSA Peugeot Citroën, Indugasa e outras empresas con convenio propio.
Esta convocatoria, á que se sumou UXT, fíxose á marxe das negociacións, que onte continuaron en Vigo, e nas que non houbo grandes avances.
Os traballadores do sector naval intentaron impedir onte, coincidindo co cambio de quenda das 14.00 horas, a entrada dos empregados de PSA Peugeot Citroën á factoría que a empresa ten en Balaídos, como medida de protesta.
Desde a fábrica automobilística declararon que o bloqueo das entradas á mesma provocou que se deixaran de producir cen vehículos.
O luns están chamados a unha xornada de folga 22.000 traballadores do naval, talleres mecánicos, fontanería, electricidade e carpintería de aluminio, entre outros, mentres que o martes o paro se estenderá ao dobre de persoas, xa que se inclúe todas as auxiliares da automoción e a planta de PSA, malia que teñen convenio propio.
O portavoz de CC OO, Emilio Docampo, confirmou que a convocatoria se manterá mentres se segue negociando coa patronal e que non se retirará ata que non chegue a un acordo cos empresarios que sexa ratificado polas asembleas dos traballadores.
Docampo explicou que as diferenzas coa patronal seguen estando na intención dos empresarios de "concatenar contratos", é dicir, que os que traballan nun barco poidan pasar a outro sen pasar pola Axencia-Bolsa de Emprego.
Marcha de Delphi a Sevilla
Uns 150 traballadores de Delphi en Puerto Real (Cádiz) comezaron onte unha marcha a pé "pola dignidade" desde a factoría ata o palacio de San Telmo en Sevilla, sede da Presidencia da Junta, para esixir unha solución ao conflito tras case tres meses desde que a multinacional anunciara o seu peche.
Os traballadores partiron ás 9.30 da mañá desde as instalacións da factoría e en total percorrerán 119 quilómetros que realizarán en seis xornadas, finalizando o vindeiro sábado 19 de maio nas portas da sede da Presidencia da Junta de Andalucía.
Ferrol
Formar en extinción
Medio Rural pretende mellorar a preparación ata agora "insuficiente e deficitaria" dos efectivos antiincendios.
O obxectivo:
cuadriplicar a instrución dos 4.600 operarios
A Consellería de Medio Rural cuadriplicará este ano os cursos para mellorar a preparación dos máis de 4.600 efectivos do operativo de extinción de incendios forestais, co obxectivo de mellorar a súa eficacia, despois de que o propio departamento recoñecese que a actual formación era "insuficiente e deficitaria".
No entanto, é voluntaria a asistencia a estes 190 cursos de 20 horas de duración, para os que Medio Rural triplica o seu orzamento ata destinar 1,5 millóns non só a esta formación, senón tamén a unha campaña divulgativa e de sensibilización.
O departamento que dirixe Alfredo Suárez Canal estuda un acordo coa Escola Galega de Administración Pública (EGAP) para que puntúen en oposicións e concursos.
Así o anunciaron o director xeral de Montes e o director xeral de Investigación, Tecnoloxía e Formación Agroforestal, Gonzalo Flores, quen destacou que Medio Rural recolle a luva a unha das conclusións ás que chegou a comisión parlamentaria que estudou as causas dos incendios de agosto: "a necesidade dunha maior profesionalización do operativo de extinción".
Máis seguridade no traballo e protección da poboación
O director xeral de Montes anunciou que este programa "ambicioso e serio" de formación supoñerá non só mellorar a seguridade no traballo destes efectivos senón "incrementar a eficacia" do operativo, que cando teña que enfrontarse a un incendio terá no seu haber "tácticas e técnicas adecuadas" para "defender os intereses da poboación".
Entre os cursos destinados ó persoal técnico e axentes forestais hai de investigación das causas dos lumes, especialización en extinción e en tácticas para facer fronte a grandes lumes.
Blanco recoñeceu que Medio Rural "detectou" un "déficit de formación" tanto nas brigadas propias da Dirección Xeral de Montes, como no continxente de reforzo do verán, sobre o que admitiu que contaban cunha preparación "máis precaria".
En Oleiros din que hai "politiqueo"
O alcalde de Oleiros (A Coruña), Ángel García Seoane, de Alternativa dos Veciños, atribuíu onte a decisión da Consellería de Política Territorial, de denegar a aprobación definitiva do PXOM deste municipio á proximidade das eleccións municipais e argumentou que o informe emitido pola Xunta "non se axusta a dereito".
Seoane, que ofreceu unha roda de prensa para valorar a decisión de Política Territorial de non lle outorgar a citada aprobación debido a deficiencias que afectan sobre todo á clasificación dos solos, argumentou que o Concello de Oleiros é "vítima do politiqueo".
Ao respecto, lembrou que os dous anteriores plans, de 1983 e 1995 _cando gobernaba o PP_ "igual que agora foron suspendidos a dous meses dos comicios".
Baltar pon a man no lume por Nóvoa
O presidente provincial do PP en Ourense, José Luis Baltar, asegurou onte que pon a "man no lume" e "responde" polo alcalde de Ourense, Enrique Nóvoa, ao que vai "con maioría absoluta" tras as municipais, sobre todo despois do desenvolvemento do pleno do xoves, do que saíu "encantado".
Nun acto que tivo lugar no Centro Cultural da Deputación de Ourense, José Luis Baltar explicou que o rexedor ourensán "desmontou" algo que "querían deixar no ambiente" sobre presuntos delitos urbanísticos por parte da oposición municipal.
"Atacou o problema de raíz e deixou a socialistas e nacionalistas coa boca aberta e sen capacidade de resposta", aseverou.
Baltar lamentou a intención de "involucrar" o rexedor unha recualificación.
'ArtNatura': reivindicación estética da protección do medio de Galicia
Uns 130 artistas esixen, da man de Adega, máis espazos protexidos e defensa do patrimonio a través dunha mostra cos lumes, os males dos ríos, a fraxilidade da costa e a destrución da paisaxe como protagonistas
Algunhas das creacións que conforman a mostra 'ArtNatura', exposta no claustro do Rosalía de Castro
"Cando a terra descanse de tanta crueldade que quedará?"
Con estas palabras comeza Xavier Seoane Terras de Cinza, unha das 130 obras literarias, escultóricas, pictóricas e fotográficas que conforman a exposición ArtNatura, unha mostra organizada pola Asociación pola Defensa Ecolóxica de Galicia (Adega) para reivindicar unha maior defensa do noso patrimonio natural a través do aumento dos nosos espazos protexidos.
"A nosa Rede Natura segue incompleta e Galicia continúa como a comunidade con menos espazos protexidos despois de Ceuta e Melilla.
Temos que reivindicar melloras no noso patrimonio, máis atención e unha maior protección", explica Xan Carlos Fernández, coordinador do proxecto e membro de Adega.
Baixo esta reivindicación, a asociación ecoloxista decidiu poñer en marcha unha obra didáctica, coa que poñer en valor e amosarlle á cidadanía a nosa riqueza natural e concienciala da escasa atención que se lle presta a ese patrimonio.
Para iso, ó redor de 130 artistas galegos, pertencentes a distintas áreas do mundo da creación, plasmaron a súa visión particular do noso medio natural e os seus problemas.
A vaga de incendios e a súa destrución é unha das principais temáticas que centran esta exposición, inaugurada onte no instituto Rosalía de Castro de Santiago polo concelleiro de cultura de Compostela, Néstor Rego; o director xeral de Conservación da Natureza, Xosé Benito Reza; e o director xeral de Creación e Difusión Cultural, Luis Bará, organismos que amparan o proxecto.
A forza destrutiva das lapas a través dunha imaxe de Xurxo Lobato ou as consecuencias da catátrofe a través dunha madeira queimada sobre un fondo vermello, de Juan Valcárcel, son algunhas das chamadas de atención sobre esta lacra incendiaria que marca a nosa paisaxe cada ano.
O pintor Nolo Suárez preséntanos os graves problemas que sofren os nosos ríos a través da Fervenza do Xallas liberada;
os gritos da natureza pedindo auxilio ante o desmedido afán destrutor do home plásmaos Marilar Aleixandre no seu sentido escrito Falo Touriñán;
e Caxigueiro recórdanos a escasa protección das nosas costas a través de A linguaxe da memoria, un gravado cos nomes dos máis perigosos afundimentos do litoral galego: Prestige, Urquiola, Mar Exeo.
"Cada obra é o noso particular gran de area nesta loita pola ecoloxía dentro do país galego".
As palabras do fotógrafo e colaborador de Adega Xan Muras explican o sentir xeral de todos os integrantes desta mostra itinerante que pretende "botar un cabo a esta loita, ofrecendo a nosa particular visión do problema".
Con Soños tripados, Muras dá a coñecer como "cos pés enriba da terra se pode soñar o que un queira para este país, para esta terra, para este planeta".
Así, unha imaxe dunha paisaxe de inverno, cunha simple pasada dun coche por riba dun campo nevado provoca unha "pegada molesta, que fere" e que fai reflexionar a aquel que a contempla.
"Agradecemos a grande implicación de todos os creadores e a súa importante achega na defensa do medio a través dos seus sentimentos, da súa visión sobre os impactos, a súa recreación persoal da paisaxe ou o espazo da súa infancia", asegura Xan Carlos Fernández.
Diferentes formas de concibir unha paisaxe con múltiples caras, pero que precisa dun elemento de unión para lograr a supervivencia: a súa protección.
Naval
Barreras seguirá á espreita por se Navantia se abre ó civil en breve
Non poden esperar ata o 2015.
González Viñas asegura que a SEPI diría que si ó seu proxecto se non existise a prohibición de Bruxelas
O presidente do estaleiro Fillos de J. Barreras, José Francisco González Viñas, anunciou onte que se, a "curto prazo" hai posibilidades de que o estaleiro Navantia-Fene poida ter carga de traballo civil, esta empresa o volverá intentar.
"Aí estaremos outra vez", aseverou.
"Se no canto do 2015, houbese unha posibilidade de facer unha reapertura á construción civil no 2008 nas instalacións actuais de Astano, non habería ningunha dúbida de que Barreras estaría outra vez na cabeza do pelotón participando no concurso público", recoñeceu González Viñas nunha entrevista na Televisión de Galicia.
Non obstante, admitiu que a apertura á construción civil no 2015 fai "absolutamente imposible" que Barreras "poida esperar" a esa data.
Non obstante, lembrou que cooperará con plan industrial da Xunta en Ferrol, pero non en materia de barcos, senón en proxectos vinculados coas enerxías renovables.
"O da construción naval, está finalizado, agora queda a esperanza de entrar noutro tipo de negocio para facer de Ferrol unha cidade industrializada", indicou.
González Viñas recoñeceu que había unha "gran barreira" entre a Administración central e a UE para que o estaleiro Barreiras puidese ampliar a súa actividade civil en Navantia e, polo tanto, "non foi posible algún tipo de aproximación que puidese dar unha fenda".
En todo caso, asegurou que está "absolutamente seguro" de que se non houbese esa restrición de Bruxelas, a SEPI non tería inconveniente en privatizar Navantia.
"Pode estar absolutamente seguro que o ía facer", en referencia en concreto ao presidente da Sociedade Estatal de Participacións Industriais, Enrique Martínez Robles.
Precisamente, recoñeceu que Martínez Robles _co que asegurou que mantén unha "gran relación"_ xa lle advertira da imposibilidade do proxecto nos "contactos regulares" que mantiñan.
De calquera xeito, asegurou que llo explicou e o entendeu.
Apoio do BNG a Ferrolterra
O coordinador da Executiva do BNG e senador, Francisco Jorquera, subliñou onte que o seu partido apoia "plans complementarios" para activar a economía de Ferrolterra, como o Plan Ferrol proposto pola Xunta, pero sempre e cando non substitúan o proxecto inicial para impulsar a construción civil en Navantia.
Galicia e outras cinco comunidades esixen poder para crear xulgados
Galicia e outras seis comunidades autónomas acordaron un documento para esixirlle ó Goberno a transferencia de competencias na creación de novas unidades xudiciais.
O conselleiro de Presidencia da Xunta de Galicia, José Luís Méndez Romeu, considera imprescindible "mellorar a atención ós cidadáns" en campos como a violencia de xénero.
Representantes de Galicia, Cataluña, Andalucía, Asturias, País Vasco, Canarias e Navarra reuníronse o xoves e onte en Santiago na Comisión de Coordinación de comunidades autónomas con competencias transferidas en Xustiza.
Madrid e Valencia tamén participaron na xuntanza, pero a última hora decidiron non asinar o escrito "por causas alleas ó contido do mesmo", asegurou Méndez Romeu.
"Foron outros motivos, neste caso políticos", matizou o conselleiro.
Méndez Romeu e Fernández Moreda analizan hoxe o pacto local
O conselleiro de Presidencia, Xosé Luis Méndez Romeu, e o presidente da Deputación da Coruña, Salvador Fernández Moreda, participan hoxe na Xornada sobre o Pacto Local en Galicia que se desenvolverá nas Pontes (A Coruña).
No Salón de Actos da Casa Dopeso das Pontes, analizarase o Pacto Local en Galicia: xestión dos municipios no futuro, nunha xornada na que participarán representantes do PSdeG e alcaldes das catro provincias galegas.
O foro comezará coa intervención do secretario xeral do PSdeG das Pontes, Valentín González Formoso.
O seguinte relator será o presidente da Deputación da Coruña, Salvador Fernández Moreda, coa charla Presente e futuro das deputacións.
O conselleiro Méndez Romeu clausurará a xornada.
Leas interminables
Pregúntome que pensa a xente cando le informacións como as que aquí reflectimos todos os días.
Sobre todo, sobre aquelas relacionadas co urbanismo, os chanchullos ó descuberto ou os PXOM.
Supoño que pensarán coma min, que o tema ten importancia, porque hai cartos de por medio.
Vilas e cidades dependen diso que se chama PXOM, pero aínda así estamos vivindo un crecemento desaforado dos nosos parques de vivenda.
Os PXOM espero que freen a especulación, porque se non a lea non acabará nunca.
Os cidadáns comezarán tamén a protestar.
Ou iso espero!
Autovía
Licitado o tramo Careira-Lindín da vía do Cantábrico
O orzamento é de 88,7 millóns de euros
O Consello de Ministros autorizou onte ó Ministerio de Fomento a licitar as obras do tramo Careira-Lindín da Autovía do Cantábrico (A-8), na provincia de Lugo.
O orzamento de licitación ascende a algo máis de 88,7 millóns de euros.
O treito Careira-Lindín queda englobado na A-8, principal eixe vertebrador da cornixa cantábrica e era o penúltimo tramo que falta por licitar.
A Xunta vai participar no 50 por cento dos eólicos admitidos
Licenzas, á marxe da presenza pública
O 47,7% dos parques eólicos, un total de 10 sobre 21, admitidos a trámite na última convocatoria da Xunta terán participación do Goberno galego se finalmente son autorizados.
Así o explicou onte en comisión parlamentaria o director xeral de Industria, Anxo Ramón Calvo, en resposta a unha pregunta do deputado do PPdeG Ángel Bernardo Tahoces.
Ademais, detallou que o Executivo autonómico terá unha presenza promedia do 10% no capital social destas compañías, "de modo que os beneficios teñan repercusión directa no país", argumentou.
Calvo aseverou que ningunha proposta empresarial foi rexeitada por non ofrecer participación pública, "do mesmo xeito que ningunha foi admitida só por realizar este ofrecemento".
Por iso, descartou as acusacións do PPdeG de "atentar contra o Estado de Dereito" na resolución das solicitudes.
Neste sentido, o director xeral de Industria asegurou que se actuou "con rigor e pulcritude" na admisión a trámite e que se tiveron en conta os criterios establecidos no decreto _avaliación técnica, impacto ambiental e sobre bens culturais e influencia socioeconómica_.
No entanto, si que recoñeceu que o feito de que as empresas ofrecesen participación pública se tomou en conta como "motivo adicional na admisión en casos dubidosos", aínda que, de demostrarse no proceso de autorización que non se cumpren os criterios, se botarían abaixo.
Así mesmo, Calvo detallou que ante a resolución do Executivo se presentaron oito recursos de reposición, un deles da Asociación Eólica de Galicia.
O PPdeG fala de atentado contra as regras do xogo
Tahoces acusou a Xunta de "crear inseguridade xurídica" e de "atentar contra as regras do xogo", xa que considera que o ofrecemento de presenza pública "actuou como criterio convalidante" de propostas que "non cumprían outros requisitos".
Ademais, criticou a Dirección Xeral de Industria por "non detallar" por que se rexeitaron algunhas das propostas.
"Se limitan a dicir que hai un problema ambiental ou que afecta a un Ben de Interese Cultural, pero non se explica que tipo de efectos ten".
Por iso, o parlamentario do PPdeG incidiu en que se converte o "Estado de Dereito na vía dos feitos", o que foi negado polo director xeral.
Os sumidoiros desbordan o río
O desbordamento do río que atravesa este barrio ferrolán débese, fundamentalmente, á rede de sumidoiros da zona, que se desvía cara á canle do río, causando numerosas desgrazas na época de choivas.
27 de maio
Quintana:
"Pontevedra é referente para o país"
Pide o voto para que Lores poida seguir co seu "bo traballo"
Miguel Anxo Fernández Lores, antes de dirixirse ó público onte en Pontevedra
"A calquera persoa que resida nalgunha das cidades galegas, vote como vote e pense como pense, gustaríalle que a súa cidade fose como Pontevedra, e por iso os pontevedreses séntense orgullosos da súa cidade".
Con estas palabras apoiaba onte o vicepresidente da Xunta e portavoz nacional do BNG, Anxo Quintana, o actual alcalde da cidade do Lérez e candidato do Bloque a reelección para as eleccións municipais do 27 de maio, Miguel Anxo Fernández Lores, na súa presentación oficial.
Nun acto ó que asistiron gran cantidade de cargos nacionalistas e simpatizantes, Quintana asegurou que "Pontevedra está agora nun momento histórico;
porque iniciou unha transformación por si mesma da man de Fernández Lores e do BNG e agora, por primeira vez, pode contar cun goberno galego que traballa cos mesmos obxectivos e cos mesmos ideais, polo que esta transformación se vai multiplicar".
Neste sentido, enfatizou que "Pontevedra é unha prioridade para o BNG e para o goberno galego.
Segundo Quintana, "nestas eleccións, a escolla nunca estivo tan clara: ou o nacionalismo resolutivo, que se ocupa dos problemas da xente, ou os políticos de sempre que se ocupan de cousas que só lles importan a eles, como a unidade de España", con clara referencia ó PP.
O vicepresidente da Xunta puxo a Pontevedra como exemplo de como o urbanismo pode perfectamente ser "un arma limpa ó servizo dos cidadáns e non unha arma de destrución masiva ó servizo dos intereses duns poucos" e defende que "Pontevedra é un referente para todo o país", por iso animou os veciños a que apoien o BNG para "poder continuar co traballo feito ata o de agora.
Pola súa parte, Miguel Anxo Fernández Lores quixo destacar que o BNG "é a única forza deste concello que ten un proxecto claro de cidade, que fomos executando nestes últimos oito anos de goberno, con resultados positivos á vista de todos".
"Somos a única garantía para o futuro da cidade", proclamou.
O rexedor defendeu que Pontevedra "é líder en moitos aspectos", resaltando que é "a cidade galega que máis medrou nos últimos anos e a que ten maior crecemento vexetativo, xunto con Vigo.
"Así mesmo, gañamos en emprego, en actividade económica e ó tempo mantemos uns prezos baixos para a vivenda", afirmou.
Fernández Lores quixo destacar que o Bloque Nacionalista Galego "segue tendo novas ideas para o futuro de Pontevedra" e fixo especial fincapé na necesidade de novas infraestruturas para resolver problemas pendentes, como unha ronda urbana que resolva os problemas de tráfico.
Tamén mencionou a necesidade de investir en equipamentos sociais como residencias para maiores ou galescolas ou hospitais.
Igualmente, prometeu novos equipamentos deportivos no concello.
Crispación máxima
Losada:
"O PP é un partido lixo con portavoces lixo e fai política lixo"
O secretario xeral da Vicepresidencia afirma que non vai dar ningunha explicación máis sobre a súa ex empregada do fogar e reta os populares a que leven a súa "mentira" ós xulgados.
Identifica a formación de Feijóo coas siglas "PDC" (Provocación, Difamación e Calumnia)
Antón Losada, no seu despacho da Vicepresidencia da Xunta, nos edificios administrativos de San Caetano
O secretario xeral e de Relacións Institucionais da Vicepresidencia da Xunta, Antón Losada, afirmou onte que o PP "é un partido lixo con portavoces lixo que se dedican todo o día a facer política lixo" e que aplican a máxima de "mentira repetida mil veces acaba converténdose nunha verdade".
Así o manifestou e engadiu que sobre a polémica xurdida por mor das relacións laborais coa súa ex empregada do fogar xa dixo "todo o que tiña que dicir" e non vai a engadir "ningunha palabra máis".
Cre que se o PP quere seguir facendo acusacións debería ir ós xulgados".
Se "non vai ós xulgados, o único que fai é calumniar e difamar".
Nunha rolda de prensa na Pobra do Caramiñal, o secretario xeral afirmou que se ó PPdeG "lle gusta revolcarse no lixo, remexerse no lixo e bañarse no lixo é un problema do PP", pero que a el "nin lle gusta remexerse, nin bañarse no lixo".
Tamén indicou que, dende logo, el traballa "nun goberno e milita nunha formación que é todo o contrario ó PP, "que é un partido lixo", insistiu.
Nesta liña e co "máximo respecto ós votantes do PP", Losada pediu que "reflexionasen sobre o seu voto, xa que o feito de darlle confianza a unha formación lixo converte os seus votos en votos lixo".
Así, comparou estes votos cos "bonos lixo nos que moita xente investiu nos anos 80, que ofrecían beneficios xugosos e rápidos e logo resultou ser unha ruína".
Losada recordou un slogan dos populares no que identificaban o PSOE coas siglas PDC _Paro, desbaldimento e corrupción_ e traspasou estas siglas ó PP co significado de "provocación, difamación e calumnia".
Tamén fixo referencia ás declaracións da deputada do PP Susana Lopez Abella, nas que afirmaba que Losada non estaba "habilitado para ocupar cargo público" e recordou que, polo menos no seu caso, "o TSXG non emitira ningunha sentenza afirmando que tivera financiado con fondos públicos obras de particulares", como "si aconteceu con esta deputada".
Neste sentido, recordou que López Abella foi chamada a declarar por "un posible caso de corrupción urbanística relacionado coa estación de autobuses de Chantada" no 2003 e que o TSXG "a condenou tamén por cobrar unha dedicación exclusiva á que non tiña dereito e tivo que devolver os ingresos".
Losada rematou cunha frase de Jacinto Benavente:
"se murmurar a verdade pode ser a xustiza dos débiles, a calumnia non pode ser outra cousa que a vinganza dos covardes".
Rueda advirte que non cesarán "por moito que el perda por nervios"
O secretario xeral do PPdeG, Alfonso Rueda advertiu onte que o seu partido "non cesará de pedir explicacións" polo comportamento de Antón Losada "por moito que perda os nervios e recorra ós insultos", como fixo onte "nun intento desesperado de defender o indefendible".
O PP lamenta que "levado pola ira", Losada "cualificase de lixo ós máis de 750.000 galegos que, libre e voluntariamente, votaron o PPdeG nas eleccións pasadas".
A xuízo de Rueda, o comportamento do secretario xeral da Vicepresidencia "superou todo o admisible e non pode permanecer un minuto máis formando parte do Goberno galego".
O PPdeG denuncia que Losada chamou o venres pasado a Susana López Abella "utilizando o seu habitual ton ameazante" para que deixara de denunciar a situación da súa ex empregada do fogar.
Ademais, o PPdeG informa, nun comunicado, de que pedirá o amparo da presidencia do Parlamento autonómico para López Abella e "iniciará accións legais para defenderse da difamación da que foi obxecto a deputada por parte do secretario xeral xa que as afirmacións efectuadas por este son falsas e constitutivas dun delito de calumnias", din.
"Cada minuto que Losada permanece no seu cargo supón unha confirmación de que Touriño e Quintana son cómplices dun señor que só vale para montar escándalos", conclúe a nota dos populares.
Baltar tamén cre que o PP terá que abrirse a pactos co Bloque
O presidente do PP en Ourense, José Luis Baltar, manifestou que a súa formación política terá que "reformularse" a situación política porque "cada vez son máis difíciles as maiorías absolutas" polo que "haberá que negociar" con outros partidos.
Baltar apoiou as declaracións do presidente do PPdeG, Alberto Núñez Feijoo, sobre a posible apertura de pactos no futuro co BNG.
O barón popular indicou que, ante o ocorrido nas últimas eleccións autonómicas "onde o PP gañou e non goberna", este partido se atopa cunha situación na que "podemos ir cos demais" porque "non somos ningúns leprosos nin tuberculosos".
Por iso, se non se consegue maioría absoluta nas eleccións e se aspira a ser un partido no goberno "non nos queda máis remedio" que pactar, aínda que "nuns poderemos e noutros non".
Non obstante, Baltar deixou claro que sempre "defenderemos os nosos principios" e "se pactamos, as cousas moi claras" porque "non gobernamos con calquera".
Nunha rolda de prensa na Deputación de Ourense, Baltar deixou claro que por un pacto "non imos renunciar" ás "ideas fundamentais do noso programa" e, en caso de pactar, sinalou que "non se dará a imaxe de dous gobernos" como manifestou que sucede co goberno bipartito da Xunta.
Eleccións
Negreira estrea web e presenta un proxecto para oito anos
Mayor Oreja estará o luns na Coruña
O candidato do PP á Alcaldía da Coruña, Carlos Negreira, anunciou onte que antes do 30 de marzo dará a coñecer publicamente a lista coa que concorrerá ás eleccións municipais de maio.
Na presentación da súa nova páxina web e da precampaña, Negreira explicou que tamén informarán este mes das liñas xerais do seu programa electoral, no que sinalou que se terán en conta as propostas recollidas nas máis de cen reunións que mantivo con asociacións e organizacións da cidade.
O candidato do PP avanzou que será un programa que expoña "un proxecto de cidade a máis de oito anos" e que terá como obxectivos prioritarios as infraestruturas tanto terrestres como tecnolóxicas, a vivenda e as políticas sociais.
Asegurou que o lema elixido polo seu partido para esta campaña, Centrados en ti, garantía de goberno, recolle a idea do PP de ofrecer un programa próximo ós cidadáns e ironizou sobre o lema Novos tempos do PSOE.
Respecto diso, indicou que "soa de broma" e recordou que os tres primeiros candidatos da lista "suman máis de 70 anos de concelleiro".
Por outra banda, sostivo que o seu programa non partirá da "concepción idílica de cidade" que para el pretende ofrecer o goberno municipal e o PSOE nesta precampaña.
Por outra banda, o luns vindeiro, día 19, o portavoz do PP no Parlamento europeo, Jaime Maior Oreja, reunirase na Coruña cos candidatos desta formación na área metropolitana.
Pola tarde, ás 17.00 horas, pronunciará unha conferencia sobre O momento político que está vivindo España, á que asistirá o presidente do PPdeG, Alberto Núñez Feijóo.
Ás 20.30 horas, participará no acto de presentación da candidata do PP de Betanzos, María Faraldo.
Compostela
Conde Roa fala das "promesas incumpridas" de Bugallo
Cre que o concello está a perder peso
O candidato do PP á alcaldía de Santiago, Gerardo Conde Roa, acusou onte o rexedor compostelán, Xosé Sánchez Bugallo (PSdeG), de "faltarlle ó respecto a todos os santiagueses con promesas incumpridas desde hai máis de catro anos" e alertou da perda de peso da cidade.
Conde Roa insistiu en que "é unha verdadeira tomadura de pelo vir agora, dous meses antes das eleccións, anunciando" proxectos novos.
En recordo
Unha placa nunha rúa ourensá homenaxea a Rodríguez Peña
A cidade das Burgas réndelle tributo ó que foi conselleiro, deputado e candidato á Alcaldía, que faleceu este verán pasado
O descubrimento dunha placa conmemorativa nunha céntrica rúa de Ourense e unha mesa redonda centraron onte os actos conmemorativos en honra ó nacionalista ourensán Xosé Enrique Rodríguez Peña, que faleceu o verán pasado e que foi ex conselleiro no goberno tripartito de Fernando González Laxe, ex deputado e ex candidato do BNG á alcaldía ourensá.
A homenaxe comezou onte pola tarde, ás 19.30 horas na rúa do Paseo, onde se descubriu unha placa conmemorativa á altura do número 28, onde Rodríguez traballaba de arquitecto.
Despois tivo lugar a mesa redonda no Ateneo da capital ourensá, presentada polo humorista Xose Lois González O Carrabouxo, quen asegurou que se trata de homenaxe "necesario e bo", porque "aínda a calor da presenza de Peña na rúa do Paseo non se foi".
O humorista manifestou que cando aínda no Ateneo "hai ecos do seu vozarrón viril" dando "un xaque mate nas súas paredes" é algo "bo que prologuemos esa calor de Peña e o aproveitemos para o que era o seu soño: a construción do país".
Na mesa redonda participaron Manuel Cabaleiro, fundador do Partido Galeguista; Bautista Álvarez, ex parlamentario do BNG; José Jaime Vázquez; presidente do Colexio Oficial de Arquitectos de Ourense; e González Laxe.
Un exemplo a seguir na política
Un dos membros da comisión-homenaxe, o deputado nacionalista Iago Tabarés, asegurou que foi un acto "sen tinguiduras partidistas", a unha persoa "profundamente galeguista, honesta e un modelo a seguir como político", como foi Rodríguez Pena.
"Non había máis que velo pola rúa do Paseo para saber o que temos que ser os que nos dedicamos á política", dixo.
Galiza terá proba oral de idiomas en selectividade
A Comisión interuniversitaria alerta da baixa progresiva de aptos e incorporará o exame "só para subir nota"
A Comisión Interuniversitaria de Galicia (CIUG) detectou nos resultados das probas de acceso á Universidade unha lixeira diminución do número de aptos que se presenta de forma máis pronunciada na convocatoria de setembro.
No entanto, o tanto por cen de aprobados nas probas de selectividade de 2006 experimentou un certo incremento na convocatoria de xuño respecto a de anos anteriores, de acordo cun informe presentado hoxe polo presidente da CIUG, Bermejo Patiño, á conselleira de Educación, Laura Sánchez Piñón.
En concreto, nas probas de xuño do ano pasado acudiron 9.372 alumnos, dos cales aprobaron 8.263, o que supón unha porcentaxe do 88,17 por cen de aptos.
En setembro do mesmo ano presentáronse 3.082 estudantes, dos que superaron as probas 1.795, un 58,24 por cen do total.
O documento que lle foi presentado onte a Sánchez Piñón, sobre o proceso de incorporación dos estudantes ó Sistema Universitario de Galicia (SUG), consta de diversos apartados, que recollen as conclusións sobre as probas de acceso para os maiores de 25 anos e para os alumnos de bacharelato e LOGSE, así como o proceso de admisión en titulacións con límite de prazas no SUG e os comentarios e propostas da CIUG para o curso seguinte.
O informe inclúe tamén unha proposta experimental para a súa incorporación na próxima selectividade.
Consiste nunha proba de comprensión oral na materia de lingua estranxeira.
O presidente da CIUG destacou que a intención desta medida é que a valoración da proba só poida ter un reflexo positivo na claificación do alumno e nunca negativo.
Preténdese que a valoración positiva da proba oral incremente a nota do estudante ata un punto e que a valoración negativa non reste puntuación na cualificación da proba escrita tradicional.
O obxectivo último é potenciar o desenvolvemento práctico da lingua, fomentando un mellor e máis rápida aprendizaxe dos aspectos de comprensión, relevantes no uso cotián da lingua, un aspecto fundamental e frecuentemente ignorado no ensino de lingua en toda España.
O novo proceso de admisión afectará a 42.000 alumnos
A partir do 20 de xuño comezará o proceso de matriculación.
Sánchez Piñón destaca a garantía de equidade e a simplificación
A conselleira de Educación e Ordenación Universitaria, Laura Sánchez Piñón, asegurou onte que o novo decreto que regula o proceso de admisión dos alumnos de ensino non universitario permitirá "contrastar datos e a redistribución do alumnado".
"Será un proceso máis sinxelo e máis garantista" e "garantirá o principio de equidade que está" na Lei orgánica de educación e nas políticas da consellería".
Sánchez Piñón indicou que o novo decreto establece dúas fases no proceso de admisión; unha primeira na que se presenta a solicitude "sen documentación", e unha segunda na que achegan os documentos nos casos de centros "nos que a demanda sexa superior á oferta".
"Agora pode haber máis demanda noutros centros por contar con novos servizos e teremos boas sorpresas", aseverou a titular de Educación.
Tamén insistiu en que o curso próximo "o mecanismo será máis áxil", porque a parte administrativa na admisión "será mellor, con menos documentación", facilitando os procesos administrativos no departamento.
Segundo a estimación da consellería, no proceso de matrícula do próximo curso participarán uns 42.000 alumnos e estarán implicadas unhas 28.000 familias en toda Galicia.
Así, en Infantil matricularanse uns 22.000 nenos, que abranguen unhas 14.000 familias; uns 2.140 en Primaria, dunhas 1.430 familias; uns 13.260 niso, dunhas 8.800 familias; e uns 5.110 en Bacharelato, de 3.400 familias.
Os prazos para formalizar a matrícula prolongaranse do 20 ao 30 de xuño en Infantil e Primaria, e do 25 de xuño ao 10 de xullo niso e Bacharelato.
As axudas pola vaga:
1,5 millóns
O Consello de Ministros deu onte o visto e prace a obras de urxencia, por valor de case 1,5 millóns de euros, que foron aprobadas polo Ministerio de Medio Ambiente para restaurar zonas afectadas polos incendios forestais que se produciron o pasado verán.
Estas actuacións están dirixidas á urxente e inmediata reparación dos danos que produciron os incendios de agosto e céntranse nos municipios de Cee e Dumbría (A Coruña).
Os traballos inclúen medidas para a restauración hidrolóxico forestal destas áreas, e únense a outros que efectuou o Ministerio.
Profesores estudan accións
Profesores de Tecnoloxía, Plástica e Música de Lugo de Galicia estudarán onte en Santiago as accións que emprenderán para que a Consellería de Educación e Ordenación Universitaria cambie de postura sobre a proposta de reducir a carga horaria obrigatoria destas tres áreas.
Para iso, uns 500 docentes participaron onte nas asembleas convocadas pola CIG-Ensino en Lugo, Pontevedra, A Coruña, Ourense, Ferrol, Vigo, Santiago, Cambados e Burela nas que abordaron a problemática xurdida por mor da proposta da Administración educativa.
Segundo informou a CIG-Ensino, coa proposta de Educación a materia de Tecnoloxía pasará de ter unha carga horaria de sete a catro horas, un 43% menos;
e a de Plástica e Música reducirase de cinco a tres horas, un 40% menos.
Neste senso, a central nacionalista asegurou que se a Consellería non cambia de postura "haberá interinos que perderían o seu posto de traballo".
O ensino superior de arte adquire valor de licenciatura
A vicepresidenta primeira do Goberno, María Teresa Fernández de la Vega, anunciou onte a creación do Consello Superior de Ensinos Artísticos, cuxa formación ten o obxectivo de que as artes _música, danza, artes plásticas e deseño_ posúan "o seu espazo propio no noso sistema educativo" e "situado ó mesmo nivel que os ensinos universitarios e diferenciado da educación básica e Secundaria".
Este novo Consello será o órgano consultivo do Estado e ademais contará cunha participación significativa na definición da estrutura e o contido básicos dos diferentes estudos dos ensinos artísticas superiores, de xeito similar a como o Consello de Coordinación Universitaria, con quen se coordinará, actúa no ámbito do ensino universitario.
O novo Consello estará presidido pola Ministra de Educación e Ciencia e nel participarán, ademais de representantes deste Ministerio, e dous reponsables do Ministerio de Cultura; un de cada unha das comunidades autónomas; doce dos profesores de ensinos artísticos; dezaoito dos centros onde se imparten ensinos artísticos superiores, tres dos alumnos e dous propostos pola Federación Española de Municipios e Provincias, un grande equipo para levar a cabo o máis ambicioso proxecto artístico.
Elaborar propostas formativas e de proxección
Entre as funcións do Consello destaca elaborar propostas en relación co ensino, a investigación, a información e a proxección social dos ensinos artísticos, así como coa promoción dos profesionais relacionados con elas.
Tamén efectuará un informe anual sobre o estado e situación dos ensinos artísticos.
Benestar social
Galiza, o soño europeo
Quintana asegura que o país será o referente de Europa en atención á discapacidade.
A creación do Cegadi e da figura do asistente persoal, estratexias pioneiras
O vicepresidente da Xunta, Anxo Quintana, inaugura as II Xornadas Galiza-Norte de Portugal sobre a discapacidade motora
O Centro Galego de Desenvolvemento Integral (Cegadi) e a implantación da figura do asistente persoal son algúns dos instrumentos cos que contará Galiza para converterse en referente en atención a persoas con discapacidade, segundo explicou onte o vicepresidente de Igualdade e Benestar Social da Xunta, Anxo Quintana.
Na súa intervención na inauguración das II Xornadas Galiza-Norte de Portugal sobre Discapacidade Motora, que se celebraron onte en Santiago de Compostela, Quintana marcou o "reto" de que dende aquí "se lles ensine aos de fóra como hai que facer as cousas" no tratamento das persoas con discapacidade.
Así, aspira a converter a Galiza nun referente europeo da atención á discapacidade e a ser líder europeo na xestión da dependencia.
Apuntou que existen xa "instrumentos imprescindibles" como a Lei de dependencia que, segundo resaltou, se completará coa futura lei galega de servizos sociais que espera "se aprobe este ano", e tamén o plan integral de atención ás persoas con discapacidade, que será presentado a mediados deste ano.
Segundo explicou Quintana, esta iniciativa contará con tres liñas de actuación básica orientadas a garantir o exercicio dos dereitos que aseguran a igualdade de oportunidades e o benestar, no terreo persoal;
a impulsar unha presenza máis activa e unha maior participación na vida económica e social, no terreo social;
e a adaptar os ámbitos para facelos accesibles, no terreo físico.
Pero xunto aos elementos normativos, o vicepresidente da Xunta apuntou que o seu departamento aumentou este ano nun 20% presupostos destinados a propor accións "efectivas e reais", con 40 millóns.
Tamén asegurou que "se desbloqueou" o proxecto do Cegadi, de forma que as obras do mesmo empezarán en dous meses, e que deberá estar en funcionamento no 2008.
O Cegadi, de titularidade pública, está chamado a converterse na infraestrutura de referencia para a atención integral das persoas con discapacidade motora e alto grao de dependencia, e contribuirá a mellorar a integración destas persoas na vida da comunidade, á vez que se promoverá a súa independencia.
Este proxecto recibirá preto de sete millóns de euros de inversión durante os anos 2007 e 2008.
Este centro, ademais de achegarlle formación ás persoas con discapacidade, terá tamén unha área de formación para profesionais e os medios necesarios para a utilización das novas tecnoloxías.
Ademais contará cunha ampla área de deseño de axudas técnicas e para a rehabilitación, que vai servir para orientar calquera persoa sobre as axudas existentes e os procesos necesarios para a adaptación de calquera espazo (vivenda, coche, etc.).
Na súa intervención Anxo Quintana tamén fixo referencia ao proxecto da Vicepresidencia para implantar en Galiza a figura do asistente persoal, unha experiencia piloto que se porá en marcha no próximo mes de xuño.
O asistente persoal acompañará e axudaralle á persoa dependente para facilitarlle o seu acceso á educación, ao traballo e a outros ámbitos da vida.
Con esta iniciativa preténdese favorecer a autonomía do discapacitado.
Arredor de oitenta empresarios discapacitados na comunidade
A Asociación de Empresarios Discapacitados de Galiza reclama un fondo de capital risco que fomente a actividade emprendedora deste colectivo, que non supera as 80 persoas, segundo explicou o seu presidente, Gerardo Crespo Riestra.
No marco do II Día Galego do Emprendedor, que acollerá Santiago o próximo 22 de marzo co apoio do Igape e BIC-Galicia, se abordará o emprendemento en colectivos desfavorecidos no mercado de traballo como son os discapacitados, que expoñerán a súa propia experiencia.
Crespo Riestra indicou que aínda son "moi poucos" os emprendedores con discapacidade e matizou que se refire "fundamentalmente a minusvalías físicas".
"Considero que, a pesar diso, a cabeza do discapacitado está perfectamente preparada para poder desenvolver calquera actividade empresarial", asegurou.
Así, apuntou que, desde o punto de vista social, "é necesario reforzar o espírito de crer capaces os discapacitados, xa que o son igual que os demais, de crear unha empresa rendible e desenvolver unha actividade produtiva".
Engadiu que este sentimento hai que estenderllo á sociedade en xeral, primeiro ós discapacitados e despois e a súa contorna.
Este colectivo considera "insuficientes" as axudas institucionais para iniciar unha actividade e anuncia que desde a asociación intentarase concienciar tanto ó capital privado como público para poder contar cun fondo de capital risco que participe nas sociedades e empresas que promovan os discapacitados.
Real Decreto de accesibilidade
O Consello de Ministros aprobou onte un Real Decreto que garante a accesibilidade das persoas con discapacidade ás oficinas de atención ao cidadán da Administración Xeral do Estado, que deberán estar en planta baixa ou, pola contra, dispoñerán de rampas e ascensores.
O Comité Español de Representantes de Persoas con Discapacidade (Cermi) considera un "grande avance" que por vez primeira se garanta mediante unha norma a non discriminación e a accesibilidade universal das persoas con discapacidade.
"A aprobación desta norma supón un fito no proceso de recoñecemento dos dereitos das persoas con discapacidade a relacionarse coa Administración nunha posición de igualdade".
De la vega
"A Lei de Igualdade é a máis importante da historia recente"
A vicepresidenta cre que a norma aprobada polo Congreso o xoves é fundamental na España democrática.
Acebes responde que "fomenta a desigualdade" pois "prexudica" as mulleres cuxo modelo "non é Pilar Bardem".
Ademais, o secretario xeral do PP cre que é propia dunha "sociedade de esquerdas radical"
A vicepresidenta primeira do Goberno, María Teresa Fernández de la Vega, considerou onte que a Lei de igualdade aprobada polo Congreso o pasado xoves "é unha das máis importantes iniciativas da historia recente de España".
Na conferencia de prensa posterior ó Consello de Ministros, Fernández de la Vega asegurou que o Goberno estaba onte "especialmente satisfeito" e ela mesma recoñeceuse "particularmente feliz como vicepresidenta, como representante dos cidadáns e como muller que sempre defendeu a igualdade efectiva e real".
Opinou que o xoves foi "un gran día para todos os cidadáns que viven en España" coa aprobación dunha norma que "amplía dereitos" e vai favorecer a igualdade real de homes e mulleres "por moitas xeracións".
"As xeracións do futuro vano ter moito mellor e é unha satisfacción", valorou Fernández de la Vega.
Pola súa banda, o secretario xeral do PP, Angel Acebes, sinalou que, coa aprobación no Congreso da Lei de igualdade efectiva de mulleres e homes, se demostra que José Luís Rodríguez Zapatero quere "impoñer" en España "unha sociedade de cota e unha sociedade de esquerdas radical e intervida".
Acebes, que participou na Conferencia de Economía e Política Social do PP de Málaga, indicou que a Lei de igualdade efectiva de mulleres e homes, que foi aprobada con 192 votos a favor e a abstención do PP, ten "cousas positivas", pero, non obstante, conta con algo que "é claramente prexudicial para as mulleres e para a igualdade", que é "a sociedade cota", que é "como entende Zapatero a sociedade española".
Por outra banda, as familias numerosas cren "insuficiente" o permiso de maternidade previsto na Lei de igualdade e esixen amplialo a 24 semanas para o terceiro fillo, á vez que aplauden o permiso independente de paternidade previsto nesta norma.
Nunha nota a Federación Española de Familias Numerosas (FEFN), que afirma representar a máis dun millón de familias con tres ou máis fillos, lamentou que a Lei de igualdade entre homes e mulleres aprobada onte no Congreso non estipule unha ampliación da baixa de maternidade a partir do nacemento do terceiro fillo, que actualmente é de 16 semanas.
Durante a tramitación da lei a FEMN solicitoulles ós grupos parlamentarios que ampliasen ese permiso ata as 24 semanas xa que ás esixencias de tempo que xera un acabado de nacer hai que sumarlles o coidado dos seus irmáns.
Informe
Expertos anuncian un alarmante aumento da pederastia en España
Prognostican que dentro de cinco ou sete anos se incrementará significativamente o número de agresores sexuais de menores.
O auxe do turismo e a falta de harmonizacións das leis internacionais son as causas
Dentro de cinco ou sete anos en España estaremos falando de cifras alarmantes de pederastas.
Esta é unha das principais conclusións ás que se chegou na I Conferencia Internacional Turismo e Explotación Sexual Comercial Infantil, celebrada onte en Madrid e organizada por Fundación Intervida e a alianza internacional INWA (Intervida World Alliance).
Segundo un dos participantes neste evento, o capitán Afonso de Miguel, xefe da Sección de Investigación do Grupo de Delitos Telemáticos da Garda Civil, "en España, agora vemos imaxes de pedofilia pero é cuestión de tempo que un pedófilo termine sendo un pederasta".
Internet segue sendo unha ferramenta que ampara a pedófilos en todo o mundo e que lles proporciona información útil a moitas persoas que fan viaxes internacionais coa intención de cometer abusos a menores.
De feito, tal e como puxo de manifesto Torbjorn Ull, membro da unidade de Loita contra o Tráfico de Seres Humanos de Europol, "os occidentais chegan a eses países a través de recomendacións que adoitan atopar en chats privados, onde se lles proporciona información sobre lugares, pícaros e sobre que teñen que buscar cando chegan ó país.
Unha vez no seu destino, non ocultan as súas intencións porque non as ven como algo raro".
Cada ano, dous millóns de nenos en todo o mundo son vítimas da explotación sexual, o vinte por cento a mans de turistas occidentais, e o máis alarmante é que os expertos prevén un aumento destes delitos, que atopan o seu caldo de cultivo na falta de armonización das leis internacionais.
Ademais, un veciño de Vigo que responde ás iniciais A.S.A. foi imputado onte por distribuír e posuír imaxes de pornografía infantil a través de internet, dentro dunha operación contra a corrupción de menores que se desenvolveu en oito provincias españolas e supuxo a detención de nove persoas e a imputación doutras once.
Na denominada operación "Réplica-rede" efectuáronse un total de 20 rexistros domiciliarios e interviñéronse 32 discos duros, dous ordenadores portátiles e numerosos Dvd con máis de 10.000 imaxes e ao redor de 300 películas de contido pedófilo, segundo informou nun comunicado a Garda Civil.
A operación iniciouse o mes pasado de novembro por mor de senllas denuncias presentadas ante a Garda Civil de Valencia e Alacante, nas que se poñía de manifesto a existencia de varios vídeos.
Desigualdade das mulleres
Este foro internacional permitiu tamén recordar que a explotación sexual infantil está moi ligada á situación de desigualdade da que seguen sendo vítimas moitas mulleres en todo o mundo.
Informes secretos
A mafia controla xa o 25% do PIB de Rusia
Moitos camúflanse na política e na legalidade, con formas empresariais
As organizacións criminais xeran xa un 25% do PIB en Rusia e non só controlan negocios ilegais, senón que manteñen unha forte influencia nas rexións máis ricas e teñen 300.000 empregados.
Segundo o xornal La Vanguardia, que recolle datos do diario moscovita Novye Izvestia, a partir de informes secretos do Ministerio de Interior, o presidente de Rusia, Vladimir Putin, expulsaba en maio do ano pasado varios altos cargos da Administración.
Pero un ano despois a situación segue igual ou peor.
O ministro do Interior, Rashid Nurgaliev, afirmou que as organizacións criminais en Rusia son máis fortes que nunca.
Segundo os expertos, hai dez mil organizacións fóra da lei, formadas por 300.000 persoas.
A mafia controla do 20% ó 25% do produto interior bruto de Rusia, un dato altísimo se se compara coa UE (2%) e moi alto se temos en conta os países en vías de desenvolvemento (5%-10%).
Novye Izvestia reproduce os informes do ministerio, e nestes constátase que os órganos de seguridade "non toman as necesarias medidas para a liquidación" dos grupos criminais.
Unha décima parte do país máis grande do mundo atópase, afírmase, baixo a influencia directa destes grupos.
Estes datos, demostran que moitas organizacións criminais intentan camuflarse na legalidade adoptando formas empresariais.
Ó contrario do que ocorría nos noventa, agora os grupos de bandidos non resolven as súas disputas con armas e na rúa, e segundo o ministro os crimes graves descenderon en todo o país.
O temor é que a mafia se converta nunha institución.
"Este problema supón unha ameaza para o estado, para a sociedade e para a economía", advertiu Nurgaliev.
Os informes do ministerio sinalan que as rexións máis ricas do país, como Moscova e San Petersburgo, atópanse baixo unha forte influencia do crime organizado.
Segundo os expertos en organizacións criminais, a última ruptura da loita contra a mafia produciuse nos anos 2000-2001, cando se reformaron os órganos de loita contra o crime organizado e as súas funcións traspasáronse á policía criminal, que entón estaba ocupada con delitos comúns.
Alexei Mujin, director do Centro para a Información Política, asegura que durante un tempo ninguén molestou ós líderes do crime e algúns comezaron unha activa etapa de legalización.
300.000 persoas
Ocuparon ata cargos de responsabilidade política.
Agora, sinala Mujin, se contamos as organizacións criminais legalizadas, en Rusia hai dez mil.
Nelas traballan unhas 300.000 persoas.
Divulgación da normativa
Medio Rural considerou necesario que esta formación estea acompañada dunha divulgación das medidas postas en marcha por este departamento na loita contra os incendios forestais: o Decreto de xuño e o proxecto de Lei de Prevención e Defensa.
Así, a consellería poñerá en marcha unha campaña de divulgación non só entre todos os funcionarios da Consellería de Medio Rural, senón tamén dos axentes da Garda Civil que actúan conxuntamente co dispositivo.
Recorre tras quitarlle tres puntos por falar co móbil na bicicleta
Federico Cámara, un mozo madrileño que pode perder tres puntos do seu carné de conducir porque un axente de mobilidade o multou por ir falando polo móbil mentres montaba en bicicleta, pensa recorrer "hoxe mesmo" (por onte) a sanción ante as autoridades de Tráfico, aínda que considera que a situación que se lle expuxo é "surrealista" e confía en que "non vaia a máis".
Este mozo de 25 anos de idade, que utiliza habitualmente a bici para circular polo centro da cidade e ir e vir do traballo, estaba o pasado 6 de marzo circulando pola rúa Goya, cando recibiu unha chamada.
"Foi unha chamada moi rápida", sinalou, pero un axente de mobilidade motorizado indicoulle que se detivese porque ía multalo.
Explicoulle que a razón era que estaba utilizando o móbil mentres conducía, acción sancionada na lei vixente onde non se especifica que teña que tratarse dun vehículo concreto.
Pero a sorpresa acababa de empezar:
o axente preguntoulle se posuía carné de conducir, e ó responderlle afirmativamente, advertiulle de que ía perder tres puntos.
Federico recoñeceu quedar "asombrado" pola noticia e preguntarse como podía ser, e que sucedería entón no caso de que non posuíse o permiso.
Ante esta cuestión, o axente encolleuse de ombreiros como dicindo "é o teu problema", e non contestou.
O mozo afirma que non tiña certeza de que falar polo móbil na bici infrinxise ningunha norma, pero ó comunicarllo á autoridade aceptouno como un mal menor.
Non obstante, non está disposto a perder puntos do seu carné por iso, polo que recorrerá a sanción e xa consultou un asesor que se mostrou confiado en que a multa non chegará a máis.
Federico afirma que o ocorrido lle serviu para aprender a lección de que non pode usar o teléfono cando conduce, aínda que sexa a bicicleta, e asegurou que procurará "non facelo", aínda que de feito xa cumpría con isto cando usaba a moto ou o coche que tamén posúe.
Agora, non quere nin pensar en perder tres puntos do carné de conducir por este suceso tan azaroso, e vese envolto nunha situación "rara" na que pode perder por primeira vez parte do seu crédito sen sequera facer uso do coche.
Unha muller tivo o DIU "perdido polo corpo" doce anos
Unha veciña de Ribadeo (Lugo) presentou unha reclamación ante a Consellería de Sanidade da Xunta de Castela e León polos danos e prexuízos derivados dunha "deficiente ou defectuosa" asistencia sanitaria tras levar durante 12 anos un DIU "perdido" no seu corpo sen que os médicos llo detectasen.
"Horrible, un desacougo constante", afirmou a afectada, Mari Carmen Fernández, con referencia ós últimos cinco anos da súa vida, desde que en 2002 lle descubriron un DIU dentro do seu corpo, que era a causa das súas "fortes dores".
En realidade, os médicos víronlle dous DIU, un ben posto, que ela mesma se colocou, "e outro no corpo".
"O que tiña no corpo levaba 12 anos aí metido sen saber que o tiña", explicou Mari Carmen Fernández, que sufría "moitas dores, moitas hemorraxias e infeccións, sen que desen resposta".
Hai 16 anos, a afectada, que nesa época vivía en Villablino (León), de onde é natural, decidiu xunto co seu marido ter outro fillo, polo que lle retiraron o DIU que tiña posto.
Quedou embarazada e tivo a súa filla pequena e meses despois de dar a luz, colocou outro DIU.
"Un día deixa de baixarme o período", sinalou e, despois de ir ó médico e de poñerse inxeccións, descubriron que estaba embarazada.
"O médico díxome que debín de perder o DIU, que como é unha cousa pequena puiden perdelo polo servizo sen decatarme", recordou.
Lingua
A unión fai a forza do idioma
Galego, calatán e éuscaro alíanse para reclamar dereitos
As tres linguas minorizadas de España, galego, eúscaro e catalán, uniranse para reclamar o seu sitio dentro dos ornanismos do Estado e da Unión Europea.
Os gobernos autonómicos de Galicia, Cataluña e Euscadi asinaron onte, en Bilbao, un acordo de tres anos de duración, no que se comprometen a traballar conxuntamente para lograr a protección e o recoñecemento oficial das súas linguas.
É a primeira vez na que se asina un pacto destas características na Península.
A secretaria xeral de Política Lingüística da Xunta de Galicia, Marisol López Soneira, o viceconselleiro vasco, Patxi Baztarrika, e o secretario catalán, Miquel Pueyo comprométense a colaborar nos respectivos procesos de normalización linguística e a pelexar para que as institucións centrais do Estado, segundo se recolle no documento asinado, "lle dean ó eúscaro, catalán e galego un tratamento máis respectuoso, máis digno, máis favorable ó seu uso, tal e como corresponde a un Estado, que sendo plurilingue, asume de verdade o seu plurilinguismo".
Neste sentido, Marisol López, destacou que o corazón do acordo é traballo común que levarán a cabo as tres comunidades para "impulsar e defender as nosas respectivas linguas" e explicou que da unión de esforzos "redundará nun recoñecemento pleno das tres linguas que xunto ó castelán se falan no Estado español".
Un Estado que actúa "como se fose monolingüe"
O viceconselleiro vasco, Patxi Baztarrika, que actuaba onte como anfitrón, criticou que aínda que a sociedade española é plurilingue, as institucións do Estado actúan como se fose monolingue.
"Ás linguas diferentes do castelán están ausentes das institucións do Estado, a pesar de que a abriga dos poderes públicos de respectalas e fomentalas emana da propia Constitución", denunciou.
Baztarrika sinalou, ademais, que o respecto, o fomento e protección do desenvolvemento das linguas neste caso do catalán, o galego e o eúscaro é unha cuestión de principios democráticos e de compromiso coa o riqueza e biodioversidad cultural".
Plasmar a condición de "nacións europeas"
Pola súa banda, o secretario da Generalitat, Miquel Pueyo cualificou o acordo de "histórico", xa que recolle unha batería de actuacións que van ser "moi ambiciosas para os anos inmediatos" e permite plasmar "a nosa condición irrenunciable de nacións europeas".
Non van contra o castelán
O viceconselleiro vasco de Política Lingüística, Patxi Baztarrika avisou onte de que o pacto asinado polas tres comunidades "non vai contra nada nin contra ninguén, en absoluto é unha loita contra o castelán".
Insistiu en que o protocolo subscrito só persegue a "igualdade social entre as nosas linguas" desde a convicción de que estas "non separan, senón que integran.
Non é unha cuestión de coexistencia entre linguas en situación de desigualdade:
trátase dunha cuestión de convivencia real e efectiva.
O secretario catalán, Miquel Pueyo, engade que o único obxectivo das tres comunidades é "ser escoitadas coa súa propia voz no ámbito da construción europea".
Novo espazo simbólico
A casa na que viviron Rosalía de Castro e Manuel Murguía na Coruña será inaugurada como espazo museístico o 10 de outubro de 2008, data na que se cumpre o 150 aniversario do seu matrimonio.
As obras do inmoble, datado no século XVIII, comezarán en breve, segundo anunciou o presidente da RAG, Xosé Ramón Barreiro
Esta é a casa na que viviron Rosalía de Castro e Murguía, agora cedida temporalmente por Caixa Galicia á Real Academia Galega
Nun acto protocolario celebrado onte na Fundación Caixa Galicia o director desta institución José Luís Méndez asinou co da Real Academia Galega, Xosé Ramón Barreiro, en presenza da conselleira de Cultura, Ánxeles Bugallo, o escrito de cesión dunha da que fora vivenda de Rosalía de Castro e Manuel Murguía na rúa do Príncipe da Coruña, entre os anos 1872 e 1875, cando o historiador exercera o cargo de director do Arquivo do Reino de Galicia.
O edificio atópase na cidade vella a uns 500 metros da sede da RAG e a cesión é por vinte anos prorrogables xa que o regulamento da Caixa non permite a doazón.
A RAG deberá facerse cargo das reformas interiores.
Barreiro dixo que non sería difícil conseguir algún crédito para estas obras e o propio José Luís Méndez dixo que si.
Bugallo apuntou que Cultura non dará créditos senón subvencións.
Barreiro quere que no edificio poidan traballar con comodidade os investigadores que na actualidade comparten a sede da Rúa Tabernas cos académicos e co museo de Pardo Bazán.
Alí trasladarase a biblioteca e o arquivo da RAG, así como o despacho do propio presidente, así como unha sala para reunións de prensa.
A planta máis nobre estará dedicada a museo de recordos do matrimonio.
Rosalía de Castro e Murguía viviron no andar segundo desta casa que fora de alugueiro, como outras que tiveron na Coruña polo que segundo Barreiro "agora na lembranza xa terán a casa propia, se non como espazo físico polo menos como espazo simbólico".
Inverno de máis calor desde 1880
As temperaturas no hemisferio norte de decembro a febreiro foron case un grao superiores á media do século XX
Un informe indica que un dos factores que contribuíu ás temperaturas marca do inverno no hemisferio norte foi o fenómeno estacional de O Neno, que cada fin de ano se centra nas augas do océano Pacífico
O último inverno no hemisferio norte foi o máis cálido desde que comezaron a rexistrarse as temperaturas ambientais en 1880, segundo a Administración Nacional Oceánica e Atmosférica de Estados Unidos (NOAA).
O organismo do Goberno de Estados Unidos indicou na súa páxina web que no período que vai de decembro a febreiro, as temperaturas foron de 0,72 graos centígrados superiores á media do século XX.
O informe indica que un dos factores que contribuíu ás temperaturas marca do inverno no hemisferio norte foi o fenómeno estacional de O Neno, que cada fin de ano se centra nas augas do océano Pacífico.
Engade ademais que o aumento se debilitou en febreiro cando as temperaturas oceánicas na zona do Pacífico ecuatorial baixaron en máis de 0,3 graos centígrados.
NOOA tamén sinala que durante o último século, as temperaturas na superficie do planeta aumentaron unha media de 0,06 graos centígrados por década.
Non obstante, ese incremento foi tres veces superior a partir de 1976 (0,18 graos centígrados) por década, e os maiores aumentos rexistráronse nas latitudes altas do hemisferio norte.
A pesar de que NOAA non expón a relación, o seu informe súmase á serie de estudos que sinalan que o planeta está sufrindo un quecemento global como resultado da contaminación causada polos gases de efecto invernadoiro, producidos polas actividades industriais, o uso de combustibles non renovables, e outros procesos contaminantes.
Para combater o cambio de clima, precisamente, España nomeou unha embaixadora en misión especial para a cuestión: a actual responsable da legación española en México, Cristina Barrios y Almazor.
Precisamente a misión de Barrios y Almazor será traballar nesa busca dunha resposta coordinada entre países e organismos implicados na loita contra o cambio climático.
Tamén Malta e Nova Zelandia conta cun embaixador especial para o cambio climático.
Ecosistemas en agonía
O cambio climático modificará os ecosistemas e provocará a extinción de moitas especies que non poderán adaptarse ás variacións ambientais que acelerou a acción do home, segundo o biólogo valenciano Antonio Camacho, que acaba de regresar dunha expedición de dous meses á Antártida.
Durante a súa viaxe, observou a aparición de novas especies a consecuencia do quecemento global.
Cine de Galicia e Brasil
Touriño impulsa en Brasil a rodaxe de coproducións
Touriño asinou onte un protocolo para fomentar a rodaxe de coproducións entrambos os países e mellorar a súa promoción
Touriño con Mantel Rangel, á esquerda, Fernando Salgado e Orlando Senna, secretario do Audiovisual brasileiro
O audiovisual galego e o brasileiro teñen unha porta aberta á colaboración co protocolo que asinaron onte o presidente da Xunta de Galicia, Emilio Pérez Touriño, o secretario do Audiovisual do Ministerio de Cultura de Brasil, Orlando Senna, e o secretario de Ancine, Axencia Nacional de Cine, Manoel Rangel, para potenciar as coproducións cinematográficas e colaborar na promoción e distribución de filmes.
Este protocolo fixa un prazo de seis meses para chegar a un acordo de cooperación bilateral para reforzar a presenza regular de películas brasileiras en Galicia e galegas neste país suramericano.
Desta forma, designarase un equipo de traballo para ser o encargado de propoñer un acordo firme de colaboración cinematográfica.
Durante o acto de sinatura, Pérez Touriño, que viña de xantar cun grupo de produtores brasileiros e galegos, considerou que se abre unha nova etapa nas relacións entre Galicia e Brasil e recordou que a comunidade galega quere, do mesmo xeito que España, desempeñar un papel de "leal colaboración" como ponte entre Iberoamérica e Europa.
Ademais, o xefe do Executivo galego apuntou que Galicia está ilusionada coa súa industria audiovisual, a pesar da súa "relativa mocidade" e recordou ante os promotores que en Galicia ródanse unhas 20 películas ano e 3.000 persoas traballan no sector, composto por unhas 150 empresas, que facturan máis de 200 millóns de euros.
O xefe do Executivo galego, que recordou a raíz común do galego co idioma oficial de Brasil, apostou por que a relación entre o cine brasileiro e o galego se convertan nunha mensaxe para a "concordia e o entendemento desde o respecto á diversidade dos pobos e do "entendemento".
Orlando Senna, representante do Ministerio de Cultura, destacou que o protocolo asinado onte reforza o traballo de catro anos de "aproximación" entre o audiovisual galego e o brasileiro, o que na súa opinión afonda nos "lazos de sangue" entre o seu país e Galicia, derivados da común orixe cultural.
Xa esiste un pacto similar asinado con Arxentina
Este acordo cinematográfico ten un contido similar asinado por Pérez Touriño na súa viaxe pasada a Arxentina hai agora un ano.
Durante a visita do presidente programouse o I Encontro Audiovisual Brasil-Galicia, que se celebra hoxe e mañá en São Paulo, e que pretende consolidar vías de intercambio en materia cinematográfica ó reunir a relevantes produtoras tanto galegas como brasileiras.
Con motivo deste foro asinouse o protocolo de intencións, tras o que esta madrugada _hora española_ o presidente da Xunta inaugurará un ciclo de cine galego no Instituto Cervantes de São Paulo, como primeira medida de promoción.
O luns, unha charla con Lula
Este foi o primeiro acto de Touriño na súa visita a Brasil, na que ademais de reunirse con colectivos da emigración, se entrevistará co presidente, Luiz Ignacio Lula da Silva o luns vindeiro.
Idioma
A revista "Encrucillada" celebra trinta anos de vida
A publicación de "pensamento cristián" que dirixe Torres Queiruga é unha das máis activas defensora do uso do galego dentro da Igrexa católica
A revista de "pensamento cristiá" Encrucillada, símbolo do compromiso galeguista de varios colectivos católicos, cumpre trinta anos de contacto cos lectores.
A revista, dirixida polo teólogo e académico Andrés Torres Queiruga, naceu no 1977 e desde entón leva publicados 150 números co galego como lingua vehicular.
Ademais de ser un órgano de difusión, Encrucillada serviu tamén de sementeira para distintas iniciativas relacionadas co catoliscismo galeguista, como son os foros sobre relixión e cultura que se celebran cada novembro ou a Escola da Espiritualidade, que "serve para axudar á encarnación da experiencia evanxélica na vida real", segundo subliñaron onte os responsables da publicación nun comunicado.
A acción máis visible de Encrucillada é a súa defensa sobre o uso do galego nos ritos católicos, ámbito no que a Igrexa galega en xeral se moveu por canles exiguas.
Só o 7% das misas que se celebran cada domingo en Galicia son en galego, e só un 14% das parroquias ten algunha celebración no noso idioma ao longo da semana.
Deste xeito, e xunto á asociación Irimia, os colectivos vinculados a Encrucillada conforman un panorama onde, segundo Torres Queiruga, "hai un movemento vivo e dinámico na Igrexa, emprégase o galego.
Das cousas que a nivel oficial funcionan en Galicia neste ámbito, as Vicarías de Cataquese publican moito material en galego, e traballan en gran medida nesta lingua".
Modernizar a comunicación
Alberte Blanco anunciou un "investimento cuantioso" para modernizar o sistema de comunicación e transmisión entre as brigadas forestais, ó detectarse na campaña do verán pasado "problemas puntuais" e que atribuíu á dificultade de cobertura en zonas ou equipos non compatibles con forzas de seguridade ou efectivos doutras comunidades.
No entanto, admitiu que esta modernización non se levará a cabo "na súa totalidade" este ano, cun sistema de "alta eficiencia".
Xornalismo
Anxos Sumai gaña o Blanco Torres
O xurado premiou o seu espazo de opinión na RG: "Somos perigosamente normais"
Anxos Sumai, escritora e xornalista
A escritora Anxos Sumai gañou o Premio de Xornalismo Literario e de Opinión Roberto Blanco Torres, dotado con 6.000 euros, polo seu espazo de opinión Somos perigosamente normais, emitido semanalmente no Diario Cultural da Radio Galega durante o 2006.
O xurado da oitava edición deste certame, convocado polo Concello de Cuntis e a Universidade de Santiago, valorou a calidade literaria dos textos e a capacidade de observación e interpretación da realidade en clave propia que demostrou a autora.
Os Somos perigosamente normais son, segundo o xurado, unha "intelixente combinación" entre fondo e estilo e unha demostración da sensibilidade de Anxos Sumai para ler os acontecementos cotiáns "cunha mirada distinta, que sen deixar de ser íntima e moi persoal mantén o espírito crítico ante a noticia".
O premio inclúe, ademais da dotación económica, a edición dos textos premiados nun libro cun estudo e presentación a cargo dun profesor da Universidade de Santiago.
De feito, están a piques de publicarse as Crónicas Inconformistas de Isaac Díaz Pardo, que gañaron o premio na anterior edición.
Anxos Sumai, escritora, nacida en Catoira, publicou en 2003 a súa primeira novela Anxos da Garda e en 2005 Mel.
Saltou á fama a través dun blog persoal no que publicaba as súas vivencias e sentimentos, e no que deixou patente a súa calidade literaria, así como a existencia de novos camiños para a literatura a través de internet.
O ano pasado foi para Díaz Pardo
Na pasada edición o premio Blanco Torres concedéuselle a Isaac Díaz Pardo pola sección Crónicas Inconformistas" que publicaba na Voz de Galicia.
A recompilación dos seus textos en forma de libro presentarase en Santiago a vindeira semana.
Perfil
A muller só accede en política ao campo social
Un libro da EGAP revela que nas deputadas priman as divorciadas e as solteiras
O libro Mulleres, institucións e política, presentado onte no Parlamento galego, revela que o traballo que realizan as mulleres na esfera política se cingue á área social, mentres que os homes "lideran" os departamentos de "máis peso" e as comisións permanentes.
O volume, que realizou a Escola Galega de Administración Pública (EGAP), ofrece datos significativos como que entre as deputadas existe maior proporción de solteiras, separadas e divorciadas e que estas teñen un menor número de fillos que os seus compañeiros homes na política española, circunstancia que, segundo os autores, evidencia as dificultades para conciliar a vida familiar e laboral.
Mulleres, institucións e política aborda a participación das mulleres, como cidadás activas e responsables da toma de decisións.
Así mesmo, tamén analiza, dende o enfoque de políticas públicas, os logros alcanzados en materia de igualdade de oportunidades en diferentes niveis administrativos.
A conselleira de Educación, Laura Sánchez Piñón, aproveitou a presentación deste libro para reivindicar que a muller debe "sentir o poder" en postos de responsabilidade política en lugar de sentirse "de prestado".
Así, indicou que nos 75 anos de participación feminina nas urnas se produciron diversas "conquistas", aínda que matizou que a proporción de mulleres que ocupan postos destacados "aínda non é o que debería ser".
As mulleres supoñen o 59% dos titulados en España pero só hai catro reitoras de universidade e só ocupan o 13% das cátedras.
En canto ás empresarias, afirmou que supoñen o 40% do total pero que lideran menos do 3% das entidades que cotizan no IBEX-35.
Subliñou que o maior protagonismo feminino se dá no ámbito da política, da educación e da sanidade, e valorou a representación feminina dun 33,33% no Parlamento galego _a media española é do 30%.
A nivel estatal, o PSOE posúe un 34,62% de parlamentarias, IU séguelle cun 33,75%, CIU ten un 27,47% e o PP un 26,8%.
Desexos
As cinsas de Echevarría repousarán no mar vasco
Dixérase que ían ir a Pontevedra
Os restos mortais de Inmaculada Echevarría, a muller que padecía distrofia muscular e que foi desconectada do respirador que a mantiña con vida o mércores, foron incinerados.
As cinzas vanse esparexer en Donosti, nas augas do Cantábrico.
O seu avogado, Ignacio Fernández, explicou que ese era o seu desexo, aínda que un amigo anunciara anteriormente que pedira quedar en Pontevedra.
Exposicións
Icona GZ buscará en Pontevedra o símbolo do país
A cidade acollerá a mostra "Deseña GZ"
Pontevedra desenvolverá entre hoxe e o 30 de marzo dúas iniciativas relacionadas co deseño publicitario galego.
A primeira delas, Deseña GZ, consiste nunha exposición histórico-contemporánea do deseño gráfico galego, mentres que a segunda, Icona GZ, procurará a participación da cidadanía na selección das dez mellores iconas que definen Galicia.
Deseña GZ recolle máis dun cento de traballos feitos en Galicia, segundo informou hoxe a organización nun comunicado.
A mostra pretende actuar como plataforma para dar a coñecer o traballo dos deseñadores galegos no centro histórico de Pontevedra.
Esta exhibición do deseño gráfico galego parte da creación do Fondo Documental do Deseño Galego (www.desenhogalego.org), unha plataforma en formato electrónico que pretende contribuír ao coñecemento público da creatividade galega, dotala dun novo instrumento de promoción e impulsar a interrelación entre os diversos creadores de mensaxes.
Incluirá tanto traballos históricos como contemporáneos.
Paralelamente, Icona GZ procurará implicar a cidadanía na selección dos dez mellores símbolos icónicos que definen o país.
Os interesados poderán votar por medio da web www.pontevedra-braga.org ou nas urnas instaladas na Casa das Campás e no Pazo de Mugartegui.
Último día de Corcobado na Sala Nasa de Compostela
Agrio beso é o título do cabaré que hoxe, por último día, representan na Sala Nasa de Compostela o cantante Javier Corcobado e o performer Juan Navarro.
O eixe deste cabaré son os suicidios das estrelas do rock, temática _a mortuoria_ que xa caracteriza o fondo dos temas de Corcobado, un dos mitos da canción "canalla" española.
Corcobado _que o xoves deu na sala o seu único concerto en Galicia_ estará acompañado pola súa banda.
A carta que escribiu Kurt Cobain antes de suicidarse é o arrinque desta montaxe transgresora e, claro está, turbia.
O Shakespeare comediante a través dos ollos de Magüi Mira
O programa Teatro en Xira, organizado pola Concellaría de Cultura de Santiago co patrocinio da Fundación Caixa Galicia, leva hoxe á capital galega a obra Un conto de inverno, de William Shakespeare, en versión de Sanchís Sinisterra e Magüi Mira, que se encarga tamén da dirección.
No elenco de actores, o inglés Will Keen, Lucía Jiménez, Paco Alegre, Jordi Brunet, Balbino Lacosta ou Carolina Lapausa, entre outros.
Un conto de inverno é unha das últimas obras escritas por Shakespeare.
Catalogada como comedia, conta con suficientes aspectos de drama e novela psicolóxica para que moitos autores a consideren a obra total do artista británico.
O programa Teatro en Xira ofreceralles nos próximos meses aos espectadores composteláns a posibilidade de presenciar en directo outras dúas obras do teatro español con maior éxito esta temporada: Auto, de Ernesto Caballero, e Cyrano de Bergerac, de John Strasberg.
Cen mil euros para recuperar a memoria histórica
A Consellería de Cultura destina 100.000 euros á convocatoria de axudas para favorecer as accións de particulares, asociacións e institucións culturais dirixidas a recuperar a memoria histórica en Galicia.
Con esta medida quérese seguir apoiando os recoñecementos ás vítimas da ditadura franquista, que en 2006 foron homenaxeados dentro da celebración do Ano da Memoria.
A iniciativa pretende impulsar os proxectos que están realizando particulares e asociacións ó redor da recompilación dos nomes e dos espazos da represión, das voces dos represaliados ou dos arquivos onde se atopa a documentación que confirma o alcance dos acontecementos ocorridos en Galicia.
Ademais valorarase a relevancia socio-cultural e a continuidade no tempo do proxecto.
Un documental describe o traballo das mulleres nacionalistas galegas
A Consellería de Cultura autorizou a realización de estudios arqueolóxicos valorativos, previas á instalación de colectores soterrados na Cidade Vella da Coruña.
Segundo informou hoxe este departamento, esta actividade é de carácter preventivo e o tempo de realización dos estudios será duns 26 días.
Unha vez realizados, no prazo de seis meses, depositaranse provisionalmente os materiais arqueolóxicos e a demais documentación complementaria no Museo Arqueolóxico e Histórico da Coruña.
Rematada a actuación, e nun prazo máximo de 10 días, presentarán o seu informe valorativo.
No prazo de seis meses, tamén se presentará unha memoria técnica e copia da acta de depósito dos materiais estendida polo responsable legal do Museo.
Prioridade para un paseo polo interior da Muralla de Lugo
O concelleiro de Urbanismo do Concello de Lugo, José Ramón Gómez Besteiro, recoñeceu que unha das prioridades do proceso de revisión do Plan Especial de Protección, Rehabilitación e Reforma Interior (PEPRI) do centro histórico de Lugo é a incorporación do paseo interior da Muralla.
A incorporación permitirá "poñer en valor" o propio paseo e a todo o conxunto arquitectónico que o rodea, ademais de incentivar o desenvolvemento das distintas unidades de actuación.
Sete familias de Serantes viven case na rúa tras as inundacións
Dormen no faiado e cociñan fóra despois de que os seus fogares quedaran desfeitos polas enchentes.
As indemnizacións seguen sen chegar
Veciños de Serantes afectados polas riadas permanecen acampados dende febreiro para pedir unha solución
Como nun castigo bíblico, hai catro meses que sete familias de Serantes abandonaban as súas casas polas trapelas dos tellados.
Repetíase o pesadelo máis recorrente desde hai oito anos:
o regato que percorre a parroquia ferrolá desbordábase e arrasaba con todo o que atopaba no seu camiño.
Cociñas rústicas recentemente colocadas quedaron esnaquizadas, os mobles convertéronse en refugallos e octoxenarios que saíron ó patio sufriron graves caídas.
Os afectados atópanse agora literalmente na rúa.
"Vivimos no faiado, as primeiras plantas xa non valen para nada e temos que facer a comida na rúa", denuncia o portavoz dos veciños, Juan Carlos Freire.
Unha carpa xunto á estrada permanece constantemente ocupada, por necesidade e por denuncia:
de día comen alí, e de noite pasa a noite Juan Carlos nun iglú.
Coa súa muller María Ester Miño, viu a como "a riada levaba as nosas compras recentes:
electrodomésticos, ordenador, televisión... iso non o paga ninguén".
¿A orixe do problema?
Hai corenta anos que o río se canalizou, pero desde hai oito toda a rede de sumidoiros da zona derívase cara á súa canle.
E en época de choiva chega a hecatombe.
Así sucedeu o 23 de novembro.
"Choveu continuamente e o río non deu tragado con todo, quedamos sen mobles e agora ninguén paga as indemnizacións", indican esta parella e Finuca, outra afectada.
Denunciaron o Concello de Ferrol, a Autoridade Portuaria e Augas de Galicia.
A administración local aínda anuncia agora un estudo para comprobar a canalización do río.
Mentres tanto, estas familias seguen cociñando á intemperie e sen quitar ollo do ameazante ceo.
Tres mil sinaturas para trasladar ó Concello
"Os veciños tratáronnos de marabilla", destacan os afectados.
Ata o de agora, xa reuniron máis de 3.000 firmas que trasladarán ó Concello.
Querían lograr o apoio do pleno, pero non teñen sorte.
Atrás quedan as desgrazas persoais.
A Florindo a auga das enchentes levoulle absolutamente todo o que tiña, agora vive cos seus fillos.
Pepucha, outra das afectadas, vive no faiado pese a ter 78 anos de idade.
Regina, de 80, dislocou o ombreiro.
"Cada vez que chove botámonos a tremer, e Urbaser levou todo antes de que chegasen as cámaras".
Rede Grid
Os usuarios de PS3 poderán ceder tempos mortos para uso científico
As persoas propietarias das consolas PlayStation 3 con conexión a internet poderán participar nun programa da Universidade de Stanford para estudar a relación de procesos proteínicos en enfermidades como o cancro ou o mal de Alzhéimer, anunciou onte a empresa Sony.
O programa Folding@home (http://folding.stanford.edu/), que a Universidade de Stanford creou no 2000, busca analizar estes procesos para coñecer a súa relación con enfermidades dexenerativas como as mencionadas.
É un estudo complexo que require inxentes cantidades de poder de computación, dixo Sony nun comunicado, polo que se lles pide a usuarios particulares que cedan a capacidade de computación dos seus aparellos durante os momentos que non os están usando: unha iniciativa ó estilo do programa SETI@Home, que analiza mostras de radio procedentes do espazo exterior na busca de sinais de vida extraterrestre, grazas á axuda dos usuarios de miles de ordenadores de todo o mundo.
IBM lanzou hai dous anos outro proxecto similar para axudar científicos do Instituto de Investigación Scripps, en La Jolla (California), a analizar compostos químicos para atopar unha cura contra a sida.
Os usuarios da PS3 poden comezar a participar o 23 de marzo a través do menú interactivo XrossMediaBar, anunciou Sony nunha nota.
Iraq.
4 anos
Outra vez, non á guerra
Pedro Zerolo anima a saír hoxe á rúa co "mellor himno que ten España", que é "pola paz e contra a guerra", e enarborando "a "mellor das bandeiras", a "branca"
O Non á Guerra volve escoitarse de novo hoxe nas rúas de todo o mundo contra a guerra de Iraq ao cumprirse o cuarto aniversario da intervención militar neste país.
En Madrid, un grupo dunhas cen persoas con monos de cor laranxa, en protesta pola situación dos que están recluídos na prisión de Guantánamo, encabezará a manifestación que parte ás 18.00 horas da praza de Cibeles cara a Atocha.
Fontes dos convocantes da manifestación (entre outros, o Foro Social de Madrid, PSOE, IU, UGT e CCOO) informaron a Efe de que na cabeceira da marcha situaranse esas persoas ataviadas con fundas laranxas e que portarán unha pancarta co lema Pola paz, non á guerra.
Unha segunda pancarta levará a inscrición Si á paz. Fin da ocupación de Iraq.
Entre os participantes na protesta estará o coordinador xeral de IU, Gaspar Llamazares, quen confirmou onte a súa presenza na marcha e que, ademais, pedirá a retirada das tropas españolas en Afganistán porque, ao seu xuízo, ambos os conflitos responden á mesma "estratexia política e militar" de EEUU en Oriente Próximo.
Con este acto de protesta, ao que se sumaron xa máis dun centenar de colectivos de todo tipo, os organizadores pretenden poñer de relevo as "mentiras" dunha guerra que cualificaron de "ilegal", "inmoral" e "inxusta", que causou centenares de miles de mortos e que "desestabilizou" a zona.
Nunha roda de prensa celebrada no Círculo de Belas Artes de Madrid, os convocantes da marcha invitaron á sociedade a secundar a manifestación e saír á rúa para exixir causas "tan xustas" como son o "si á paz" e o "non á guerra e ao terrorismo".
O portavoz de Asuntos Sociais do PSOE, Pedro Zerolo, que asistiu á presentación, subliñou que os manifestantes sairán hoxe á rúa co "mellor himno que ten España", que é "pola paz e contra a guerra", e enarborando "a "mellor das bandeiras", a "branca", para pedir que non haxa violencia.
Por parte de Comisión Obreiras (CCOO), Javier Doz expresou o seu "absoluto rexeitamento" por este conflito e denunciou a "sistemática violación de dereitos humanos" que cometen gobernos de "nacións democráticas".
O representante de UGT Joseba Echevarría motivou esta convocatoria en razóns exclusivamente cívicas e humanitarias, porque, segundo dixo, se demostrou que a política do "trío dos Azores" foi errónea.
Unha idea que tamén ofreceu o portavoz da Plataforma Madrid 2015 y Más, José Moisés, para quen todos os que se manifestaron no 2003 en contra da guerra sabían que "isto acabaría así".
Polo seu lado, a Plataforma Aturem a Guerra convocou unha manifestación para hoxe en Barcelona para denunciar a "barbarie" que Estados Unidos e os seus aliados provocaron en Iraq e pedir o fin da escalada bélica que se está a producir en Oriente Próximo.
Catro anos despois da multitudinaria marcha que percorreu a capital catalá contra a invasión de Iraq, a plataforma emprazou a cidadanía a saír novamente á rúa para expresar o seu rexeitamento non só á guerra neste país árabe, senón tamén á situación que se vive en Palestina, Afganistán e o Líbano.
Baixo o lema Fóra as forzas de ocupación, a manifestación partirá ás cinco da tarde da praza da Universidade e transcorrerá pola Vía Laietana ata chegar á praza de Sant Jaume, onde o avogado Josep Maria Loperena lerá un manifesto de denuncia.
Un dos portavoces da entidade Francesc Tubau explicou que "existen motivos máis claros que nunca" para convocar esta protesta, non só porque a situación en Iraq empeorou desde 2003, senón porque existe a probabilidade de que se abran novas frontes bélicas en países como o Líbano ou Afganistán motivados por intereses de potencias occidentais.
A plataforma esíxelle ao Goberno español que retire as tropas de Afganistán, posto que a súa misión xa non é humanitaria, senón de guerra, como o demostra a morte, o pasado 21 de febreiro, da soldado galega de 23 anos Idoia Rodríguez Buján nun atentado, segundo afirmou outro dos portavoces da entidade, José Luís Gordillo.
A convocatoria ten por obxectivo pedir que todos os responsables da invasión de Iraq, entre eles o ex presidente do Goberno español, José María Aznar, e o presidente do Reino Unido, Tony Blair, sexan xulgados polo Tribunal Penal Internacional.
Saramago redacta e le o manifesto en Atocha
O escritor José Saramago foi o encargado de redactar o texto que tamén lerá ao final da manifestación de Madrid no cuarto aniversario do comezo da guerra de Iraq, segundo informaron a Europa Press fontes do Foro Social de Madrid.
A manifestación enmárcase nun movemento internacional de protesta pola guerra de Iraq, no que tamén participarán Barcelona, Sevilla e Zaragoza, aínda que, segundo as fontes convocantes, outras 15 cidades españolas desenvolverán concentracións de protesta contra a intervención española na guerra de Iraq e a presenza de tropas de Estados Unidos no país, así como noutras tantas europeas e americanas.
Pola súa importancia, destaca a celebración dunha marcha fronte ao Pentágono, en Wáshington, baixo o lema Pola paz, non á guerra, non á violencia, pola fin da ocupación en Iraq, polo peche de Guantánamo.
Marcha
De la Vega:
"Navarra non estivo, nin está, nin estará en cuestión"
A vicepresidenta sinala que "as pantasmas que quere axitar o señor Rajoy son iso, pantasmas".
Os socialistas navarros emprazan o goberno foral para desconvocar a manifestación prevista para hoxe en Pamplona
A vicepresidenta primeira do Goberno, María Teresa Fernández de la Vega, asegurou onte que o líder do PP, Mariano Rajoy, se manifestará hoxe en Pamplona "por unha pantasma que non existe", e insistiu en que "Navarra non está en cuestión e non é negociábel".
Na roda de prensa posterior ao Consello de Ministros, De la Vega engadiu que "as pantasmas que quere axitar o señor Rajoy son iso, pantasmas".
De la Vega puntualizou que a manifestación convocada polo Goberno navarro forma parte da estratexia de "confrontación extrema que busca o PP".
Fixo fincapé en que, por suposto, os cidadáns "son libres de manifestarse polo que consideren oportuno" unha vez que "os ampara todo o dereito a facelo e o Goberno respecta sempre a vontade cidadá e garante o seu exercicio".
A vicepresidenta precisou que se os dirixentes de UPN e do PP se van manifestar porque o futuro de Navarra está en xogo, "eu dígolles que non é certo, e que Navarra non estivo, nin está, nin estará en cuestión e que Navarra sempre será o que queiran os navarros".
De la Vega engadiu que o Goberno de Navarra pode convocar unha manifestación, pero "non poderá dicir que o futuro de Navarra está en cuestión, porque non é verdade", e isto "o señor Rajoy sábeo"
Polo seu lado, o presidente do PP, Mariano Rajoy, afirmou onte que José Luís Rodríguez Zapatero debe aclarar a súa posición respecto de Navarra.
"Hai unha pregunta que o presidente do Goberno debe responder porque é o que lle interesa aos navarros:
Garante o Goberno que non vai chegar a acordos con aqueles partidos nacionalistas que queren que Navarra deixe de ser Navarra?
Se di que si crerei o presidente do Goberno e se non di nada crerei que oculta algo, pero os navarros teñen dereito a que esa pregunta sexa respondida", subliñou.
Na mesma liña, o secretario xeral do PP, Ángel Acebes, afirmou onte que Navarra "non vai ser moeda de cambio nas negociacións" cos terroristas e que o Goberno non pode "seguir nesa mesma liña" mantida ao decidir atenuarlle a prisión ao etarra Iñaki de Juana Chaos.
Pola súa banda, o PSN presentou onte o seu "compromiso con Navarra" como comunidade propia e diferencial durante un acto no que emprazou o presidente do Goberno foral, Miguel Sanz, para desconvocar a manifestación prevista para hoxe se quere que nun futuro os socialistas conten con UPN.
Ripa apela ao "sentido común e civismo" hoxe en Pamplona
O delegado do Goberno en Navarra, Vicente Ripa, apelou onte "máis que nunca ao sentido común e civismo" para "evitar calquera incidencia non desexada" entre quen hoxe participe en Pamplona nas dúas manifestacións convocadas respectivamente polo Goberno foral (ás cinco da tarde) e por LAB (ás cinco e media).
Nunha comparecencia na que non se admitiron preguntas, Ripa leu unha declaración institucional na que advertiu da proximidade dos percorridos e do horario das dúas marchas, que non obstante non chegan a coincidir, e subliñou que para a vixilancia do correcto desenvolvemento de ambas desde a institución que dirixe se activou un dispositivo policial "moi relevante", "seriamente" reforzado con efectivos doutras xefaturas, xa que recoñeceu que se tratará de "unha xornada complexa" desde o punto de vista da Orde Pública.
Dous caixeiros atacados
Dous caixeiros automáticos de BBVA e Caja España nas localidades navarras de Tafalla e Huarte, respectivamente, foron atacados a noite do xoves ao venres por descoñecidos, informou o Goberno de Navarra.
En ambos os casos localizáronse nos arredores dos caixeiros uns pasquines que a xuízo do Goberno indican que se trata dunha "acción coordinada e cos mesmos obxectivos", aínda que non desvelou máis datos.
Falanxe anuncia a súa presenza
A Falanxe e as Mocidades Unificadas do Foro de Ermua anunciaron onte que se suman á manifestación convocada para hoxe en Pamplona polo Goberno de UPN-CDN.
No caso da Falanxe, non obstante, a adhesión vai acompañada de críticas ao xefe do Executivo foral, Miguel Sanz, e o seu socio no Goberno, o presidente de CDN, Juan Cruz Alli.
Consello
"Son as bases da Garda Civil do século XXI"
O ministro do Interior presenta as novas leis da Benemérita, que eliminan a sanción do arresto e permiten a asociación profesional
O ministro do Interior, Alfredo Pérez Rubalcaba, dixo onte na roda de prensa posterior ao Consello de Ministros que os dous proxectos aprobados polo Goberno "sentan as bases da Garda Civil do século XXI".
Igualmente supoñen, sinalou, un exercicio de confianza por parte do Executivo nas tarefas que realiza o Instituto Armado en defensa dos dereitos dos cidadáns.
Así se refería o titular de Interior aos dous proxectos de lei orgánica, aprobados onte polo Consello de Ministros para a súa remisión ao Parlamento, que regulan o Réxime Disciplinario da Garda Civil e os dereitos e deberes dos seus membros, entre eles o de asociación, modernizan o catálogo de sancións, coa desaparición da pena de arresto, e melloran o sistema de garantías para os axentes do Instituto Armado.
Segundo Rubalcaba, con estas leis o Goberno cumpre un compromiso electoral que vai supoñer "máis gardas civís, mellor retribuídos, con máis medios, con máis dereitos e cun sistema disciplinario máis moderno" e, en definitiva, concluíu, "máis eficacia na Garda Civil e unha maior seguridade para os cidadáns".
Trátase dun proxecto modernizador, a xuízo do Executivo, que non desatende o carácter militar da Garda Civil, pero reflicte mellor as verdadeiras tarefas que realiza "no 90 por cento do seu tempo", que son tarefas policiais.
Dótase á Garda Civil dun auténtico Estatuto regulador de dereitos e deberes, coa principal novidade de que recoñece o dereito de asociación profesional cun réxime similar ao que teñen outros colectivos como xuíces, maxistrados e fiscais.
Permitirase a creación de asociacións profesionais, con carácter non lucrativo e a posibilidade de obter subvencións públicas, integradas por gardas civís non retirados co fin de promover os intereses profesionais dos seus asociados, sen que poidan amparar ou encubrir actividades que lles están expresamente vedadas, como as de natureza sindical, a negociación colectiva, a folga ou a adopción de medidas de conflito colectivo.
O proxecto tamén puxo especial énfase en reforzar os mecanismos para garantir a igualdade real e efectiva entre homes e mulleres da Garda Civil, evitando así discriminacións persoais ou profesionais.
Tamén se crea e regula o Consello da Garda Civil, un novo órgano colexiado no que participarán representantes do Instituto Armado e da Administración, co fin de mellorar tanto as condicións profesionais dos axentes como o funcionamento da propia institución.
En canto ao novo Réxime Disciplinario, moderniza o catálogo de sancións e o sistema de garantías, coa novidade principal de que se suprime a sanción de arresto, delimítase a aplicación do Código Penal Militar só en casos nos que a Garda Civil realice funcións militares e se reforza a competencia sancionadora do Ministerio do Interior.
Para Pérez Rubalcaba, isto traerá como resultado un "réxime disciplinario máis moderno, máis rigoroso e máis garantista, co obxectivo final de conseguir unha Garda Civil máis eficaz ao servizo dos cidadáns".
O titular de Interior engadiu que con estes proxectos "ampliamos os dereitos dos gardas civís e ampliamos a protección dos dereitos dos cidadáns".
A AUGC amósase "satisfeita" coas reformas que os "modernizan"
O secretario xeral da Asociación Unificada da Garda Civil (AUGC), Joan Miquel Perpinyá, mostrou onte a súa satisfacción polos dous proxectos de lei aprobados polo Consello de Ministros xa que, na súa opinión, "cambian absolutamente a Garda Civil, modernízana e fana máis eficaz".
Para a AUGC, segundo declarou a Efe Perpinyá, "é un día feliz" por "estas dúas normas, que farán que o persoal estea máis motivado".
"Levamos moito tempo reivindicando estes dous proxectos, é importante para nós o que o Goberno atenda as nosas demandas;
os textos son satisfactorios, porque de feito o Executivo estivo en conversacións connosco para satisfacer as nosas demandas e mellorar os textos no que se puidese", continuou Perpinyá.
No entanto, os membros da AUGC non renuncian, din, a que os dous proxectos de lei "sexan mellorados no trámite parlamentario" coas iniciativas de "todos os grupos" para que sexa "máis avanzado e progresista".
O PP anuncia a súa oposición "rotunda" á desmilitarización
O secretario executivo de Liberdades Públicas, Seguridade e Xustiza do PP, Ignacio Astarloa, lamentou onte "extraordinariamente" que o Executivo presidido por José Luis Rodríguez Zapatero non conte co PP para acordar os dous proxectos de lei orgánica da Garda Civil.
"Quéixome extraordinariamente que, como en todo o demais nesta lexislatura, o Executivo de Rodríguez Zapatero non teña co Partido Popular a máis mínima conversación e intento de pacto ou acordo á hora de construír unhas reformas tan importantes como as reformas da Garda Civil", declarou, a preguntas dos xornalistas.
Adiantou que o seu partido estudará "con todo detalle" as reformas que propoña o Executivo e apoiará as que impliquen unha mellora da Garda Civil, pero se oporá a todas as medidas que supoñan "avanzar no camiño da desmilitarización".
"Queremos unha Garda Civil co carácter e a natureza que ten desde hai 200 anos", subliñou.
"A cuadratura do círculo", di IU
O coordinador xeral de IU, Gaspar Llamazares, considerou onte que os proxectos de lei para recoñecer os dereitos e deberes dos membros da Garda Civil supón unha "desmilitarización parcial" que trata de conseguir "a cuadratura do círculo".
Nunha roda de prensa en Oviedo, Llamazares adiantou que o grupo parlamentario de IU presentará emendas para "mellorar os proxectos de lei".
Tamén asegurou que IU segue "crendo" que "a mellor forma de garantir os dereitos dos gardas civís" é "a desmilitarización total", xa que coa nova regulación os membros do corpo serán considerados "como militares" no "1% dos casos".
A Xunta eleva a previsión de crecemento económico ó 3,7%
O Goberno destaca a solidez das exportacións e a desaceleración da inflación nos últimos meses
A Xunta revisou á alza a previsión de crecemento da economía para este ano e elevouna ao 3,7%, tres décimas máis do recollido en presupostos autonómicos, grazas a boa evolución de comunidade e do seu ámbito internacional.
Así o destacou onte o conselleiro de Economía, José Ramón Fernández Antonio, quen subliñou que no 2006 a economía creceu un 4,1%, sete décimas máis que a previsión inicial e dúas máis que a media española.
Para este exercicio tamén prevé evolucionar mellor que o conxunto do país.
Fernández Antonio afirmou que é "o incremento máis alto" dende o ano 2000 e significa "un cambio de tendencia importante", pois "Galicia gaña peso" no conxunto de España", contrariamente ao que sucedía nos últimos exercicios.
Así mesmo, resaltou que este crecemento "vigoroso, é tamén equilibrado", cun "sector con maior dinamismo", a industria (+4,7%), "cunha importante capacidade de arrastre".
Así, a construción creceu un 4,2%, os servizos de mercado un 4%, os de non mercado un 3,6%, a enerxía un 3,6% e a agricultura, gandaría e pesca un 1,9%.
Non se pronuncia sobre as cifras manexadas por Funcas
Preguntado polo informe de Funcas que contradí estes números e apunta que a economía galega creceu unha décima menos que a media en 2006, o conselleiro de Economía limitouse a dicir que o seu departamento "se" basea en datos oficiais, como os do INE e o IGE", polo que non se quixo manifestar sobre as cifras achegadas polas caixas.
O conselleiro referiuse á "solidez das exportacións" galegas, que creceron un 18,5%, "o que é unha mostra máis da internacionalización da economía galega", co que Galicia gañou cota en España neste campo, ao pasar do 7,9 ao 8,4% do total de vendas foráneas, moi por enriba da súa achega ao PIB nacional, un 5,3%.
Finalmente, o titular de Economía referiuse á "clara desaceleración" da inflación nos últimos meses, que en febreiro caeu ata o 2%, cunha "redución significativa do diferencial coa eurozona".
A "resaca" dos Azores
Máis de 650.000 iraquís faleceron catro anos despois da famosa foto de Bush, Blair e Aznar que marcou o inicio do conflito polas "armas de destrución masiva"
Máis de 650.000 iraquís mortos, ó redor de dous millóns de refuxiados e máis de 3.500 baixas nas filas das tropas de ocupación é o balance da guerra de Iraq cando se cumpre o cuarto aniversario da reunión dos Azores, na que o presidente de Estados Unidos, George Bush, o primeiro ministro británico, Tony Blair e o entón presidente do Goberno español, José María Aznar, decidiron, sen o apoio de Nacións Unidas, que a ameaza das "armas de destrución masiva" que tiña Sadam Hussein xustificaba unha "invasión militar" en Iraq para eliminalas.
Catro anos despois, o ditador Sadam Hussein non está no poder, de feito foi xulgado e a súa condena á morte por aforcamento foi executada, así como tampouco están as supostas armas de destrución masiva, a pesar das "probas irrefutables" da súa existencia, que Estados Unidos e Reino Unido aseguraron ter no seu momento, apoiados por España e Portugal, e nunca foron atopadas.
Non obstante, o país está envolto nunha "pseudo" guerra civil por mor da violencia interconfesional con atentados terroristas a diario e máis de 650.000 iraquís mortos en catro anos.
A pesar do rexeitamento de Nacións Unidas a esa invasión, dos repetidos avisos do ex inspector de Nacións Unidas Hans Blix de que non había evidencias de armas de destrución masiva en Iraq, e das numerosas e multitudinarias manifestacións en todo o mundo en contra da guerra, Bush, Blair, Aznar e o anfitrión, Jose Manuel Durão Barroso, actual presidente da Comisión Europea e entón xefe do Goberno luso, fixeron "oídos xordos" e insistiron na existencia de probas innegables dos servizos secretos.
A día de hoxe aínda non se atopou ningunha arma dese tipo e xa ninguén dubida de que non existían, algo que esta mesma semana confirmou o propio Blix, que acusou a Bush e a Blair de manipular o informe que lle presentou ó Consello de Seguridade sobre a situación en Iraq e que xustificou a invasión dese país en marzo de 2003.
"Puxeron puntos de exclamación no lugar dos puntos de interrogación, o que converteu as preguntas en afirmacións", denunciou o antigo responsable das investigacións sobre o armamento que tiña Sadam.
Polémica morte por "fogo amigo"
A morte dun soldado británico en Iraq en 2003 por "fogo amigo" estadounidense foi "ilegal" e supuxo un "acto delituoso", concluíu onte un xuíz de instrución, cuxo ditame se coñeceu tras unha campaña da súa viúva para esclarecer a traxedia.
O maxistrado Andrew Walker, do distrito do condado de Oxford-shire (sur de Inglaterra), afirmou que a morte do soldado Matty Hull, ocorrida no sur de Iraq o 28 de marzo de 2003, puido evitarse á vez que criticou as autoridades de Estados Unidos pola falta de cooperación na pescuda xudicial.
"Creo que todos os feitos non saíron á luz.
Foi ilegal, porque non había razón legal para iso e nese sentido foi delituoso", subliñou o xuíz ó ler o seu veredicto.
A viúva do militar, Susan, manifestou o seu alivio polo ditame, pero expresou a súa decepción pola falta de colaboración de EEUU.
Pola súa banda, o Ministerio británico de Defensa desculpouse polo atraso en conseguir a entrega dun vídeo sobre o incidente.
Sen data aínda para a retirada
O máis recente intento do Partido Demócrata, en Estados Unidos, de obrigar o presidente George W. Bush a fixar unha data límite para a retirada de tropas estadounidenses de Iraq, non conseguiu suficientes votos no Senado.
A medida, unha resolución de obrigatorio cumprimento, necesitaba para a súa aprobación do apoio de 60 senadores.
Non obstante, a moción foi derrotada por 50 votos contra 48.
O plan obrigaría o presidente Bush a comezar coa redución do número de efectivos dentro dun prazo de 120 días, con miras a retirar as tropas antes de marzo de 2008.
Catro soldados estadounidenses morreron en accións hostís no leste de Bagdade, polo que o número de militares do Exército de EEUU falecidos nas últimas 48 horas ascende a dez, segundo informaron fontes militares.
As autoridades explicaron que os soldados morreron en dous incidentes separados con bombas colocadas nas beiravías da estrada.
Ademais, outros dous membros da Forza resultaron feridos nestes sucesos.
Con estas mortes, o número de soldados americanos mortos en Iraq supera as 3.200.
Os lexisladores do Consello de Europa acusaron onte a Estados Unidos de "ignorar" os dereitos humanos na súa "guerra contra o terror" e instáronlle a poñer fin a esta situación "inaceptable", incluídas as detencións "ilegais" en Guantánamo.
Nunha resolución adoptada pola súa Comisión, a Asemblea Parlamentaria do Consello recordou que EEUU pagou "un alto prezo, en termos de perda de credibilidade, polas accións levadas a cabo en Abu Ghraib, Guantánamo e, de forma máis xeral, en Iraq, sen que se probou de forma convincente que esas accións xeren seguridade".
Inmobiliaria
Fadesa desmémbrase entre A Coruña e Madrid
A primeira decisión do novo presidente, Fernando Martín, é manter a sede social na cidade herculina e levar á capital a parte operativa
Os membros que compoñen a cúpula directiva da nova Fadesa repartiranse entre a sede social, que quedará na cidade da Coruña, e a sede operativa, que se irá para Madrid.
"Haberá membros do equipo directivo que permanezan aquí e membros do equipo directivo que estarán alí".
Así explicou onte a nova Fadesa como se distribuirá a cúpula directiva na nova etapa que inicia a empresa que xa preside Fernando Martín.
A mesma fonte tamén aclarou que aínda é pronto para saber onde situarán uns e onde se colocarán outros.
O que parece previsible e probable é que unha parte importante de executivos da inmobiliaria terán un pé en Madrid e outro na Coruña.
O novo consello de administración de Fadesa, que o xoves tomou posesión na cidade da Coruña, xa está ó choio.
O seu presidente, Fernando Martín, e o seu vicepresidente, Antonio Martín, están a tomar as primeiras decisións, aínda que na nova Fadesa tamén aseguran que irán "paso a paso".
Deixan claro que "Fadesa seguirá sendo unha empresa galega como ata agora".
"Nada cambia, segue sendo a mesma empresa pero cun novo consello de administración", aseguran fontes do principal accionista de Fadesa.
A sede social de Fadesa seguirá onde están agora as oficinas centrais da Coruña.
E aínda non está decidido se a sede operativa, en Madrid, ocupará as instalacións que, a día de hoxe, ocupa Martinsa.
"É pronto para sabelo", indican na nova Fadesa, que recordan que agora os novos accionistas "comprobarán como funciona a empresa e como exporán a súa organización".
Non obstante, a decisión non satisfai a todos e onte mesmo CCOO xa advertiu de que existe "preocupación e temor" entre os traballadores de Fadesa, polo seu futuro laboral, pois prevén que "en dous ou tres anos" os novos donos desmantelen os 450 empregos da Coruña.
O sindicato sinala que a sede social de Fadesa non "é nada en canto a emprego".
Da UCD ás grandes compañías
Fernando Martín Álvarez naceu en Trigueros do Val, Valladolid, o 30 de maio de 1947.
É licenciado en Ciencias Químicas.
Propietario e presidente do Grupo Inmobiliario Martinsa e, desde o pasado xoves, presidente de Fadesa.
É tamén un recoñecido investidor en: Unión Fenosa, BBVA, Banco Santander e Telefónica.
Igualmente, mantén participacións en sociedades como Ibersuizas ou Supermercados El Árbol, e é accionista do diario económico El Economista, proxecto ó que se incorporou por amizade persoal co seu presidente, Alfonso de Salas.
Deu os seus primeiros pasos na vida pública ó iniciarse a etapa da transición, ocupando a posición de secretario provincial da UCD entre 1978 e 1982.
En 1983 trasládase a Madrid onde inicia a súa actividade profesional no sector inmobiliario, cunha traxectoria de crecente responsabilidade nas compañías para as que traballa:
subdirector, director xeral e conselleiro delegado son as posicións que vai asumindo a medida que se revela como un negociador nato.
En 1991 funda Grupo Inmobiliario Martinsa, que consegue colocar como promotora de referencia en Madrid.
Presidiu o Real Madrid por 57 días.
Curtido en asociacións empresariais
Antonio Martín Criado é o segundo accionista de Fadesa co 18,65% do grupo.
Natural de Málaga (1940), este enxeñeiro técnico industrial centrou a maior parte da súa vida na súa actividade como empresario en distintos sectores, o que o levou á súa vez a desempeñar cargos de responsabilidade en organizacións e institucións empresariais.
Así, durante 12 anos ocupou o cargo de presidente da Cámara de Comercio, Industria e Navegación da Provincia de Málaga.
Martín Criado tivo unha posición relevante no sector inmobiliario, no que desenvolveu a promoción e a construción, a través de diversas sociedades inmobiliarias propias e compartidas, de máis de 20.000 vivendas.
Actualmente Martín Criado dirixe o Grupo Alime.
De la Morena: un home "da casa"
Antonio de la Morena Pardo é o conselleiro delegado de Fadesa.
Licenciado en arquitectura, está especializado nas áreas de edificación e urbanismo.
En 1994 incorporouse ó Grupo Fadesa como arquitecto.
Pronto asumiu diversas responsabilidades.
Rodríguez Cebrián: 8,70%
Juan Carlos Rodríguez Cebrián é dono do 8,70% de Fadesa.
Nado en Ourense fai 52 anos, foi director xeral de Inditex desde o ano 2000 ata febreiro de 2005.
Agora xestiona o seu patrimonio.
O resto do consello: José Luís Olivas Martínez, presidente de Bancaja; Jesús Ignacio Salazar Bello, presidente de Sos Cuétara; Rafael Bravo Caro; Fernando Martín del Agua; José Manuel Serra Peris, José Luís Suárez Barragato e Joaquín Sánchez-Izquierdo.
"Vento mareiro": dúas edicións significativamente diferentes
Ben é sabido que, parte do periplo vital de Ramón Cabanillas transcorreu, ao longo duns poucos anos daquel século XX acabado de iniciar, vencellado a Cuba.
Foi por volta de 1910 cando o poeta de Cambados decide marchar á illa caribeña onde continúa o seu labor como escritor galego que compaxinará con outros traballos como o de administrador do Teatro Nacional, que entón pertencía ao Centro Galego, ou como responsable do boletín El Centro.
Cuba sería un elo máis no seu discorrer e o reencontro con Galicia unha realidade por aqueles anos.
Naquel volver ao país, Cabanillas coñece e asume o fío ideolóxico e de compromiso que está a agromar detrás do denominado agrarismo, un termo social, económico, de rebeldía e imbricación na realidade labrega que tería como expoñente fundamental a Basilio Álvarez (o cura de Beiro, parte esencial daquel sindicato denominado Acción Gallega) que estableceu un discurso político de concienciación e de dignidade que axiña cativou o pensamento e obra de creación doutros intelectuais, como Noriega Varela ou Cabanillas.
Esa nova vertente da poesía como servizo social tería unha profunda irradiación na sociedade de dentro e fóra e as manifestacións literarias (tamén revistas, xornais...) adscritas a esa liña ideolóxica comezarían a multiplicarse por aquel entón.
Máis alá dos poemas soltos escritos en diferentes publicacións periódicas (como Suevia) Cabanillas dará o prelo, nun breve período de tempo e en espazos diferentes, uns poemarios que mesmo poderían conformar unha singular triloxía baseada en varios trazos básicos: ideoloxía, idioma, sentimento da raza, compromiso, natureza...
Primeiro foi No desterro. Visións galegas (A Habana, 1913); logo Vento mareiro (A Habana, 1915) e no ano 1917, editado na casa do xornal Galicia Nueva na cibdá de Arousa, Da terra asoballada.
Como traballo indisociable da creación lírica do poeta de Cambados, está o labor de ilustración de Castelao autor tanto de moitas das cubertas e debuxos interiores nos seus libros, como de obras doutros escritores de dentro e fóra de Galicia.
Como se afirmou, Vento mareiro viu a luz en Cuba no ano 1915 (editado o 1º de marzo na Imprenta Artística Concordia y Campanario) e, pouco máis dun lustro despois (o 15 do Samartiño _sic_ do ano 1921), unha segunda edición aparecía en Madrid, dentro da colección "Biblioteca Galicia", incluída na Editorial Galatea e imprentada na casa comercial Juan Pueyo.
Con toda seguridade, aquela primeira que reproducimos aquí sexa a menos coñecida das dúas e que, aínda mantendo o mesmo título, ofrece significativos cambios, supresións, reorganización de poemas, elementos paratextuais novos, dedicatorias, títulos, ampliacións... que fan das dúas edicións textos ben diferentes.
A edición cubana consta de 42 textos (a madrileña ten 41), non vai ilustrada (pola contra a segunda leva obra gráfica de Castelao e Cebreiro) e incorpora varios elementos paratextuais interesantes: o índice nominal das partes do poemario; unha "entrada" en castelán asinada por P. Juan Rodríguez Cabrea C. M., onde se fai un repaso de nomes e obras dos escritores galegos e da obra de Cabanillas; o texto "¡Camiño longo.....!", canción por Ricardo Fortes, coa reprodución en varias páxinas da partitura ou a dedicatoria "A ti, meu Cambados...".
Inclúese unha parte titulada Da terra asoballada composta por oito poemas e as dúas composicións, que forman o quinto bloque Alleas, tituladas Costa arriba _de Cristina G. Rossetti_ e O neno y-a estrela _de Catulle Mendés_ non aparecen na edición de 1921.
Xa peta á porta a primavera
Se cadra cando se publiquen estas verbas chove a trebón, pero hoxe está un día primaveral que convida a pasear, a visitar lugares descoñecidos ou que apetece ir de novo.
Con todo, como dicían os vellos, este mes non é de fiar, non xa por cambiar dun día para o outro, senón mesmo ao longo da xornada:
Marzo, marzán, cara de can:
pola mañá sol da raíña e pola noite afeitan as barbas cunha fouciña.
Xa había tempo que non andaba polos cumes da Serra Martiñá, e esta vez decidín percorrer parte do curso do río Arenteiro, o principal afluente do Avia, do que se ten dito que a súa auga arrastraba pebidas de prata, a semellanza da do Sil, pero neste eran de ouro.
Non sei se o Argentario medieval se chamou así por metal, por iso nin o afirmo nin tampouco o nego.
Nace na liña divisoria das provincias de Lugo, Pontevedra e Ourense, empezando a súa lixeira camiñada regando pastos ou lameiros, verdes e vizosos todo o ano, axeitados para que o gando paza e se espreguice ao sol.
Os habitantes destas terras montañosas actualmente non se dedican máis que á gandería, agás algúns cultivos hortícolas para o consumo da casa, antes tamén ovina e caprina, pero agora pódese dicir que só ao coidado do gando vacún, para leite ou para carne.
As reses máis abundantes son as primeiras, pero as segundas, de raza cachena, con cornos grandes e cor entre marelo e negro son, sen dúbida, moito máis fermosas.
Lémbranme aqueles bois e vacas de antes que tiñan que pasar polas portas das cortes de lado porque de fronte non cabían cos cornos, e tan afeitos estaban que ao chegar o primeiro que facían era revirar a cabeza para meter un corno e logo entrar.
A min unha vaca sen cornos non me parece unha vaca, aínda que dea moitos litros de leite.
O monte xa se empeza a engalanar coas chorimas de toxo, uz, carrasca e outras de diferentes cores.
Faltan as xestas (das que hai exemplares magníficos, de cando se podaban para facer achas con elas), que reservan a floración para abril e maio.
Mentres no chan agroman moitas que pasan desapercibidas o resto do ano, agás para aqueles que lles guste a botánica, como as primaveras ou prímulas que abren as súas flores de cor amarela pálida nos currunchos máis sombrizos, aos que nunca chegan de cheo os raios do sol.
As árbores tamén empezan a recuperar o manto verde que lles arrebataron o vento e a friaxe do inverno.
Os salgueiros son dos primeiros en florecer;
aos freixos xa se lles ve nas puntas das pólas os gromos e as primeiras folliñas;
os carballos e os castiñeiros seguen dormentes, pero non por moitos días, pois de seguir o bo tempo axiña lles sairán as follas e aos segundos tamén as flores ou candeas.
Agora os cultivos son moi escasos, pero se fose hai só un par de décadas moitas destas terras estarían cubertas de centeo (o pan) e outras a piques de arar para a sementeira do millo, que foi nos últimos séculos a base da alimentación das persoas e dos animais, e a mellor proba é a abundancia de hórreos ou cabaceiros que fican baldeiros, abandonados ou que xa non son máis que un esqueleto de pedra.
A primavera é o triunfo da vida sobre a morte.
Vicente Risco cría que os debuxos de vexetais que antes facían os nosos canteiros nas tampas dos defuntos, poden ter algunha relación coa resurrección, pois as árbores teñen varias vidas, tantas como anos...
Poucos poetas non sentiron o engado da súa chegada, e entre eles o noso Curros Enríquez, que lle deu así a benvida:
<inicio_poema></inicio_poema>Como a miniña tola<novo_verso></novo_verso>que sai por ves primeira,<novo_verso></novo_verso>con dengue e muradana<novo_verso></novo_verso>pra festa do lugar,<novo_verso></novo_verso>así xentil e aposta,<novo_verso></novo_verso>vai vindo a primavera,<novo_verso></novo_verso>grinaldas de craveles<novo_verso></novo_verso>vertendo ó seu pasar...<fin_poema></fin_poema>
Paro máis baixo dos últimos 25 anos
O conselleiro de Economía, José Ramón Fernández Antonio tamén celebrou onte a "mellora substancial do mercado de traballo" no 2006, con 34.100 novos empregos, fronte á previsión de 33.000, dos que o 90 por cento foron para mulleres.
Este bo comportamento permitiu, segundo o conselleiro, que a taxa de paro o ano pasado fora a máis baixa do último cuarto de século, cun 8,5%, lixeiramente inferior á media española.
Soños de nena
Pasaron xa trinta anos, case sen notalos, dende que don Adolfo Suárez foi designado presidente do Goberno.
O referendo para a reforma política, que lembro como se fora hoxe aínda que era cativa, a posterior aprobación da constitución vixente, e as primeiras eleccións democráticas dende 1936, ergueron expectativas tan altas que é razoábel matinar que non se cumpriron.
Aquela nena que lía os xornais da época coa sensación de estar a vivir unha páxina da historia sabía que o camiño estaría condicionado por nacer muller, e non poucas veces imaxinou as vantaxes de ser home.
O que non imaxinou aquela nena foi ata que punto o camiño a percorrer ata hoxe ía ser tan longo e tan duro, nin tantos os atrancos, dadas as expectativas daqueles tempos.
Serían soños de nena, non digo que non, mais aqueles soños de igualdade cos homes non se realizaron a día de hoxe.
A igualdade entre homes e mulleres é unha utopía das que precisan séculos para se realizar.
Non esaxero cando ironizo que tería unha filla se fora posíbel que esta filla nacera no século XXIII.
Por iso creo que a única virtude da aprobación por parte do Congreso da Lei orgánica para a igualdade efectiva de mulleres e homes é poñer esas expectativas traizoadas durante trinta anos por primeira vez por escrito.
A teoría queda por fin deseñada e proxecta polo menos os mínimos da utopía.
Porque, aínda que o acoso no traballo, así como as outras múltiples variedades de discriminación de xénero, non van deixar de existir para as traballadoras, con todo e iso, o texto legal, como mínimo, xera expectativas de acadar dereitos efectivos.
Por outra banda, e grazas á abstención do grupo parlamentario popular, a lei aprobada o xoves pasado supera ese concepto tan penoso, que os populares impulsaron no seu intre, de conciliación familiar e laboral.
Non hai que conciliar, senón moito que facer, para acadar o soño da igualdade.
As baixas por paternidade que estipula a nova lei favorecen os meniños de hoxe, porque un pai ausente produce e reproduce o patriarcado.
O caso é que, ironicamente, ese pai ausente preocupábase daquela polo incerto futuro que nos esperaba e agora pensa que as mulleres temos xa gañada a batalla.
Desafortunadamente, a miña experiencia na vida dítame que esta lei é só o principio do soño daquela nena, que dende o xoves pasado, trinta anos despois, pode recobrar o soño e seguir a soñar.
Que non é pouco.
Ista, ista, ista
Hoxe vívese a ilusión de atrapar a igualdade nunha rede de bolboreta e de picala cun alfinete entomolóxico nunha caixa de coleccionista con forma de lei.
É unha bela ilusión, digna de Fourier, Saint Simon e do resto de socialistas utópicos, digna de revolucionarios e visionarios que intuíron o súmmum da perfección, ora na creación de falansterios, ora na eliminación da propiedade privada.
O súmmum de hoxe é a paridade, máxica palabra que enxalza o número a categorías beatíficas e cataloga o xénero humano en dúas unidades que reparten as funcións e responsabilidades, non por capacidade ou valía, senón por sexos.
Quen considere que homes e mulleres están capacitados para desempeñar as mesmas funcións atopará serias dificultades para facer valer as súas ideas, pois se os dez mellores para rexer os destinos dunha comunidade son mulleres, veranse obrigadas a facer cinco ocos para outros tantos homes inútiles, que estarán alí de prestado, de floreiro.
Iso si, haberá igualdade.
Unha igualdade estúpida, carente de máis valor que o do equilibro fotográfico.
Mira que mono queda, cinco homes e cinco mulleres;
parece unha voda da seita Moon.
E esas deputadas... _ista, ista, ista_, ¿non habería que advertirlles da falacia?
Que nada ten que ver con falo, senón con fallo.
A igualdade vende e é tan sinxela de conseguir como quedou demostrado, pero de verdade alguén serio e cabal pode pensar que unha lei de número, de repartición de escanos pola metade _na marxe doutras disposicións menos evidentes_, lles pode traer xustiza ós méritos da muller.
¿Fíxoselle un gran favor ó xénero feminino, ou cortáronselles as ás para chegar ós postos máis altos como está demostrando a diario coa súa puxanza, tesón, traballo e vontade?
¿Derrogaremos algún día esta lei por inxusta e contraria ós intereses da igualdade?
Confiemos en que si.
Trilingüismo para escorrentar o galego?
En principio e en abstracto, a proposta do trilingüismo (galego, castelán e inglés) do Sr. Núñez Fejóo semella ter un boa dose de racionalidade e mesmo de conveniencia.
Pero analizándoa cun pouco de detemento, a cousa levanta varias suspicacias.
Porque ten moito de estratexia, bastante de utopía e non está exenta dun certo grao de incongruencia.
Racionalidade, porque, en efecto, estamos nunha Europa plural que ten que se enfrontar a un mundo globalizado, non só para manter a súa entidade propia, senón para sobrevivir nese mundo tan diverso e pluricultural.
Por iso, vai ser necesario un certo grao de poliglotismo.
Por outra parte, estamos xa nun mundo cada vez máis empequenecido polo galopante progreso das tecnoloxías.
En especial, as da comunicación, no máis lato sentido deste concepto.
Por iso, está xa sendo necesario o dominio de varios idiomas para se poder entender entre os propios europeos e, todos unidos (UE, <distinto tipo="outra_lingua">in faciendo</distinto>...) sobrevivir e ser alguén nesa monstruosidade da globalización.
Digo, pois, en honra do Sr. Núñez, porque, nun mundo así, o trilingüismo vai ser cousa necesaria para se desenvolver na vida.
Pero, tal e como está agora mesmo o noso ensino non universitario, especialmente polo herdo recibido da era Fraga, ese trilingüismo ten bastante de utopía.
O propio Núñez recoñece certas dificultades na aplicación práctica.
Claro que o Goberno actual de Galicia está no intento de mellorar tal ensino, comezando por orzamentar os cartiños precisos;
pero iso non se consegue en dous días.
As rémoras non se eliminan nin se superan da noite para a mañá.
¿Incongruencia?
Un exemplo:
Reproduzo un texto atribuído por GH aos populares:
"Para os populares, unha vez pactada de forma unánime a normalización lingüística na Comunidade a través do Decreto que desenvolve o Plan de Normalización Lingüística, é necesario dar un paso adiante na formación trilingüe dos galegos, xa que, segundo Feijóo, a mellor forma de exportar a lingua e a cultura galegas será a través de xeracións preparadas que coñezan o inglés".
Isto chéirame a sir Paco Vázquez, que propuña algo semellante para escorrentar o galego, ¡que odiaba!
"¿Normalización Lingüística?"
Na práctica, todo quedou en auga de fregar.
Seino por amarga experiencia:
fun coordinador desa "normalización lingüística", durante anos.
Renunciei porque, para o único que se me requiría era para firmar papeis coa falsidade de que estabamos normalizando como os mesmos arcanxos;
pero a realidade era que tal normalización era unha vil farándula.
Aínda hoxe, cando recordo o "bilingüismo harmónico" prodúceme un alérxico arrepío.
Aplique o lector oído polas rúas e prazas deste país e comprobarao.
"¿Tres linguas vehiculares?".
¡Unha marabilla!
¿Para o 3500 ou 4000...?
Liñas que se bifurcan
A historia da Igrexa e a da nosa sociedade occidental semella o argumento dun relato de liñas que se bifurcan...
As últimas decisións do actual Papa son un capítulo máis dentro desa _parece que imparable_ separación entre o Deus da Igrexa e nós, heterodoxos e precarios mortais.
Ratzinger quere volver ao latín, como se o Concilio Vaticano II nunca existira, e quererá tamén, ao mellor, poñer de novo os vigairos de Deus de costas aos fieis, predicando co cocote á vista, e desandar todo o pouco andado.
Pero o máis ferinte é que o Papa acusa, por exemplo, o xesuíta Jon Sobrino _un dos relixiosos que, en San Salvador, manteñen con forza, ergueita, a loita da Teoloxía da Liberación_ de "estar fóra da fe católica".
O discurso de Jon Sobrino, ese que agora condena a Igrexa oficial, é o único posible, penso eu, o único que pode garantir a supervivencia do catolicismo nas sociedades de hoxe:
volver ao cristianismo como unha revolución, á relixión como un comunismo, como un contra-poder, como unha irrenunciable filantropía.
A Igrexa está acartoada, afastada, e semella un ente marmóreo sen pobo que a atenda.
Os fieis _cada vez menos_ pousan pasivos as nádegas nos bancos de madeira, e os sacerdotes, rutineiros e monótonos, ceiban as súas ladaíñas que _aínda que, de momento, non regresaran ao latín_ son tamén inintelixibles.
O paradoxal é que o pobo precisa de Deus, dun deus, dun espírito que anime, arranxe, dea azos e sentidos.
E buscará ese deus por algures, por onde quer que sexa.
E perderá a Igrexa _esa institución que quixo levar polo mundo a mensaxe de Cristo_ a paternidade de Deus.
Os habitantes do Vaticano deberían baixar á rúa, entender a complexidade do mundo, mergullarse nel e, no cerne mesmo da sociedade, elevar a hoxe máis que válida e necesaria mensaxe cristiá de Xesús, desprovista, iso si, de todos eses abalorios.
E deberán convencerse de que, sen nós, sen o pobo, só se seguirán afastando máis e máis, até perderse nun ceo sen cor, ignorado por todos.
Sobre o bilingüismo
Miami en Florida ou San Antonio en Texas, son cualificadas, medio en broma medio en serio, polos propios estadounidenses como "terra conquistada".
O español é a primeira lingua.
En Miami hai máis cubanos que na propia illa maldita.
Calquera pálpito do vello corazón de Fidel fai tremer ó estado.
En Nova York hai máis portorriqueños que no Estado Libre Asociado de Puerto Rico.
A semana pasada tiven a ocasión de visitar San José e Miami cunha sensación estraña.
En Puerto Rico, o inglés _que si é oficial xunto co español_ era a lingua na que me falaban antes de eu contestar en castelán.
Nunca perdín a perspectiva de estar en territorio norteamericano.
En Miami, todo o contrario, e a lingua de Cervantes era a raíña.
Desde o persoal de terra da aeroliña ata o que limpa os servizos.
Unha situación curiosa tendo en conta que en cidades como Chicago, os traballadores hispanos _limpeza e servizos fundamentalmente_ teñen case que prohibido falar o español de cara ao público.
"Eu creo que se aprendes inglés, traballas duro e tes un soño, tes a capacidade de pasar de recoller a colleita a ser dono da túa tenda, ou de limpar o chan das oficinas a converterte en xefe".
Con estas palabras pronunciadas en Arizona o ano pasado tentou pechar o presidente George W. Bush parte da polémica sobre o debate migratorio despois da decisión de construír o muro da vergoña ao longo da fronteira común con México.
O debate sobre este valado derivou na pugna entre republicanos e demócratas en torno á situación lingüística.
A Constitución de Estados Unidos non recoñece ningunha lingua como oficial.
Os pais fundadores non querían que o criterio lingüístico afectase á construción nacional.
Os hispanos conforman xa a minoría máis numerosa de Estados Unidos e con eles o español cobra cada día máis importancia efectiva, sobre todo nas grandes metrópoles e nos estados do sur.
Os hispanos, fundamentalmente mexicanos, portorriqueños e cubanos, cada vez teñen máis peso no censo e as presidenciais están fixadas.
A loita quedou en táboas coa adopción da fórmula "lingua nacional e unificadora" para o inglés.
A venda antes que a ferida.
Din os analistas que o camiño do bilingüismo efectivo faise máis curto día a día.
Pero, como noutras latitudes, distará moito de ser harmónico.
O leopardo das nebulosas
De cando en vez aparecen informacións de animais novos, de especies novas, seres raros e misteriosos que non foron vistos endexamais.
Agora que parece que chegan os primeiros síntomas do cambio climático, a fatiga do planeta, as especies esquilmadas, os mares mortos, etcétera, sorprenden estas cousas.
Semella que o planeta está nas últimas, que estamos a piques de acabar con el, pero aínda resiste a maxia das especies ocultas polos séculos dos séculos, sexa baixo os xeos fundidos dos polos ou sobre as árbores de sueste asiático.
Aínda hai territorios virxinais nalgures, por estraño que pareza.
O propio cambio climático está a procurar novos descubrimentos, como os gambóns xigantes das augas xeadas do norte, ou os peixes cegos e eléctricos, que adoitan vivir no máis extremado da terra.
E agora, esta pantera emboscada da que falan en todos os telediarios.
Por tanto, hai lugar para a sorpresa.
Un mundo no que as novas dos informativos adoitan ser idénticas, planas, ou, simplemente, terribles, recibe de cando en vez a mirada convulsa dun ser ignoto.
Caen as árbores da Amazonía, desécanse as lagoas azuis e os encoros apertados entre montañas, morren plantas coñecidas, apáganse as cores da infancia.
Pero sempre haberá un insecto novo contemplando o planeta ferido, quizás na súa derradeira viaxe.
A grandeza da biodiversidade semella ás veces loitar contra o desastre que se aveciña.
Moitos agoiran tempos de escuridade.
E probablemente xa estamos neles.
Tempos de infausta política internacional, tempos de derrota e colapso, de fames e matanzas, tempos de guerras e desertos, pero coa natureza desatada na mesma porta de casa.
Por iso, que apareza un novo leopardo entre os bosques de Asia, un tigre de ouro, como dicía Borges, é algo que axuda a crer na salvación da nosa propia especie.
Un tigre de ouro, esquecido entre os bosques humidos, absorto ante a cámara, é a resposta contra a morte do planeta.
Unha chamada para deter a destrución salvaxe que acaba co mundo salvaxe.
Afortunadamente, neste tempo no que asistimos acotío a novas sobre a destrución da vida en todas as súas formas, aparece de súpeto a beleza formidable do leopardo de Sumatra.
Unha sorpresa entre a desfeita irrefreable.
Neste camiño cara á morte do planeta, aínda queda un lugar para contemplar o que estamos a destruír.
Os avisos para o derrube están feitos.
Co planeta inflamado de odios, desertos rebentados, bosques en lume, cidades ateigadas, nervios rotos, os telediarios informan que hai auga xeada en Marte, que unha luna remota podería ter vida e ríos de metano.
No futuro, alguén lembrará que un día tivemos tigres de ouro nun lugar afastado da galaxia.
Pola paga mensual no xulgado
Un mozo de vinte e dous anos, residente en Dos Hermanas (Sevilla), levou ó seu pai ó Xulgado porque este se negaba a subirlle a súa paga para extras, que chegaba ós 150 euros ó mes (a familia xa lle cubría ademais os gastos básicos).
Onde leo a nova non se ofrecen máis datos:
só que o Xuíz desestimou o caso e que lle deu a razón ó pai;
non lle terá que subir a paga, pois.
Se se engade que o pai está en paro hai meses e que só cobra 700 euros de pensión e que iso ten que chegarlle para o gasto de toda unha familia de cinco membros (son tres irmáns), é doado entender que o ditame xudicial foi atinado e de sentido común.
Por riba diso, a anécdota permite outras lecturas.
Como unha certa conmiseración polos pobres xuíces ós que lles chegan casos cada vez máis disparatados:
teñen que solucionar leas de saias e camas, conflitos de cartos e corrupcións varias e ata temas de relacións privadas, coma este caso entre pais e fillo.
Algo vai mal cando unha sociedade se infantiliza ata estes extremos e chamamos para todo a papa Estado (ou papa Xuíz).
Non funciona demasiado ben o sistema cando moitos, como este mozo carota, chapan de memoria a lección dos dereitos e nin sequera abren a páxina do libro que fala dos deberes.
Despedida
Jesús Quintero deixa TVE por "motivos de saúde"
A produtora do inimitable "Loco de la colina" alega que non poderá seguir "desenvolvendo a súa profesión" por unha doenza
O que se contemplaba como un forte rumor na noite do xoves, chegou confirmado na mañá de onte en forma de certificado médico.
Jesús Quintero abandona TVE alegando motivos de saúde.
Así o corroborou a dirección da cadea pública nun comunicado no que explica que recibiu unha nota de prensa da produtora do xornalista, El Silencio, na que sinala que, "por enfermidade, Jesús Quintero non debe continuar co programa que viña emitindo nesta cadea".
Tal e como informa TVE, esta comunicación da produtora vén acompañada dun certificado médico que describe os problemas de saúde de Jesús Quintero, que lle impiden "o desenvolvemento da súa profesión".
Así mesmo, a cadea pública, que tiña prevista na súa grella do martes a continuidade de La Noche de Quintero, "lamenta este contratempo e deséxalle xa a Jesús Quintero un pronto restablecemento".
TVE emitiu 8 das 13 edicións establecidas no contrato polo que, tras esta decisión, haberán de negociar a rescisión do mesmo e das cantidades que o comunicador terá que percibir en concepto de liquidación.
Moitos factores poderían influír na decisión
Pese ó breve comunicado ofrecido por TVE no que se expón o motivo polo que Quintero decidiu abandonar o seu programa, moitas lecturas pódense facer desta saída.
Na marcha do xornalista andaluz puideron influír numerosos factores, que á súa vez afectaron ó seu estado anímico.
Este desencadeamento prodúcese case un mes despois do episodio que máis polémica levantou na actual temporada, cando a dirección de TVE decidiu cancelar a emisión dunha entrevista que xa estaba gravada co controvertido locutor José María García.
O presidente da Corporación de RTVE, Luis Fernández, xustificou esta decisión no "libre exercicio da liberdade de empresa", responsabilidade, dixo, que teñen todos os medios de comunicación, e asegurou que falar de "censura" neste caso "é malicia ou estulticia".
A semana seguinte, o propio Quintero manifestou que "acataba a decisión", pero manifestaba o seu "profundo desacordo" coa mesma.
Correo TV centra a súa programación no baloncesto
O choque do Rosalía e o San Fernando, hoxe
Ás catro da tarde e a partir das doce, en redifusión, os afeccionados ó baloncesto poderán ver hoxe en Correo TV, íntegro, o encontro xogado onte entre o Beirasar-Rosalía e o C.B. Qalat Caja San Fernando de Sevilla, correspondente á liga Leb2.
Os comentarios corren a cargo do responsable de deportes da cadea de televisión, Xavier Sanmartín.
Durante a fin de semana, Correo TV, emite unha programación variada, a considerada para todos os públicos.
Concursos, series, documentais sobre viaxes cobren gran parte da grella.
Destaca o prime time, onde se emiten dúas series de ficción, Como no cine e O Clon.
A primeira está inspirada na película Bar Coyote e conta a historia dunha moza que leva unha dobre vida:
é psicóloga de profesión, pero a súa vocación é a de bailarina.
Pola súa banda, no Clon, o amor e a enxeñaría xenética forman unha curiosa parella.
Correo TV emite tamén as entrevistas e debates da semana, así como programación infantil á tardiña.
A cadea compostelá do Grupo Correo Gallego céntrase durante toda a fin de semana en ofertar unha grella dirixida a toda a familia, co obxectivo de disfrutar dunhas xornadas de lecer nas que o deporte, e en especial o baloncesto, terán especial protagonismo.
Médico, queira ou non
Están de moda, non sei por que, pode que sexa porque a nosa sociedade está máis enferma do que algún pensa pero... máis alá da metáfora fácil, o único certo é que as tramas sobre medicina arrasan na televisión.
Telecinco acaba de lograr que unha teleserie que estaba moi mal de saúde, M.I.R., estea a recuperarse logo dun cambio de día e de subministrar varias doses de paciencia.
A emisión do capítulo desta semana marcou un 19,8 por cento de cota de pantalla, dato equivalente a 3.250.000 espectadores.
Esa é a mellor cifra de seguimento desta produción <distinto tipo="outra_lingua">made in Spain</distinto> despois dos dez episodios emitidos ata agora.
Dese xeito, Telecinco fai máis forte a súa programación entre o luns e o venres, aínda que segue a ter suspenso nos datos de audiencia da fin de semana.
Boa parte das producións teñen como protagonistas a médicos e policías, aínda que hai moita distancia entre os detectives de C.S.I. e os personaxes de Los hombres de Paco, ambas series ilustran o peso das chamadas tramas clásicas, unha en versión máis século XXI (novas tecnoloxias) e outra máis no XX (romance e comedia), con todo o dos médicos paréceme un misterio.
Despois de todo o mundo policial é un xenero en sí mesmo, o chamado thriller e ata ten entidade propia no mundo das letras con ese xénero chamado novela detectivesca pero... ¿o dos médicos?
Cando coñecin que Telecinco estaba a piques de estrear M.I.R. pensei... moito vai ter que promocionar a canle esa serie se desexa que teña audiencia porque, pensei... que todos estamos xa algo fartos de tanto médico televisivo pero o público desa tele estalle a dar apoio e tras o cambio de día, parece que Telecinco vai sumar o seu menú unha nova teleserie con público fiel e target benquerido polas axencias de publicidade.
E iso cura todo.
O dato do día:
La Sexta está a lograr, amodo, que algúnha das súas ofertas vaia a máis e teña datos superiores á media desta canle, cuxa cifra de seguimento está situada no 3,5 por cento.
Exemplo disto é a entrega desta semana da serie estadounidense Prision break, que marcou un 5,4 de cota, o seu mellor dato ata agora.
Urbanismo
Corina Porro volve ós ataques a Caride polo PXOM de Vigo
Adiará todo o posible o derrubamento de vivendas ilegais
A alcaldesa de Vigo, Corina Porro, afirmou onte que dilatará a execución de sentenzas de derrubamento das vivendas ilegais da cidade "mentres a lei o permita" e lembrou que o Goberno municipal pretende "arranxar" as consecuencias das actuacións urbanísticas irregulares derivadas do Plan de Ordenación de 1993.
Nunha roda de prensa conxunta co presidente do PPdeG, Alberto Núñez Feijóo, a rexedora viguesa recordou que a aprobación do novo Plan Xeral de Ordenación Municipal (PXOM) permitirá normalizar a situación de miles de vivendas ilegais da cidade, polo que cualificou de "irresponsabilidade" que se alongue no tempo o visto e prace da Xunta a ese documento.
Non entanto, tamén insistiu en que, se non hai máis remedio, a última persoa responsable da execución das sentenzas de derrubamento é ela como alcaldesa da cidade.
"Eu aguantarei todo o que me permita a lei, porque eu si cumpro a lei", subliñou, ao tempo que lembrou que "hai miles de familias pendentes dun fío, e o que fan é marear a perdiz", en referencia ao proceso de aprobación do Plan, que depende da Consellería de Política Territorial.
Pola súa banda, o presidente do PPdeG, Alberto Núñez Feijóo, asegurou que o aparcadoiro vigués de Rosalía de Castro, que terá que ser pechado tras unha providencia do Tribunal Superior de Xusticia de Galicia (TSXG), é unha das "maiores irregularidades urbanísticas" ocorridas en Vigo.
Núñez Feijóo denunciou que, no seu día, se privatizara un espazo público para a construción e explotación dese aparcadoiro, o maior da cidade que está localizado en pleno centro vigués e que conta con preto de 700 prazas de estacionamento.
"Eu alégrome moitísimo de que no 1993 non houbese un alcalde do PPdeG", subliñou, á vez que sinalou que esa sentenza xudicial ten unha "transcendencia económica, patrimonial e política de enorme impacto".
Por outra banda, o PPdeG presentou onte no rexistro do Parlamento galego "por terceira e última vez" a proposición de lei para a creación da Área Metropolitana de Vigo, segundo confirmou Feijóo.
Trato de favor
Greenpeace denuncia a Xunta por 'amiguismo piscícola'
Pesca nega trato de favor ás granxas de Stolt Sea Farm para Porto do Son e para Quilmas
Vista aérea da piscifactoría que Stolt Sea Farm ten en Quilmás, Carnota.
O proxecto presentado pola empresa pretende ampliala en 125.000 m
Greenpeace denunciou onte "graves carencias" e "irregularidades" nos proxectos acuícolas presentados por Stolt Sea Farm para a ampliar a granxa que ten en Quilmas (Carnota) e nova factoría que prevé instalar en Costa Galloufa (Porto do Son) e acusou a Xunta de Galicia de "clientelismo e amiguismo" por decretar a súa "supramunicipalidade".
A responsable da campaña de Costas da asociación ecoloxista, María José Caballero, cualificou a declaración de "fraudulenta", xa que o único fin que persegue é "axilizar os trámites da súa posta en marcha".
"Resulta incoherente que a Xunta decida revisar o Plan Acuícola tras detectar incorreccións, ilegalidades e omisión de informes nos proxectos e agora dea luz verde a dúas instalacións que incorren nos mesmos erros.
Estamos ante unha clara práctica de clientelismo e amiguismo cara a esta empresa", asegurou Caballero.
Non obstante, fontes da Consellería de Pesca e Asuntos Marítimos, negaron onte calquera trato de favor cara Stolt Sea Farm e aseguraron que a mesma declaración se decretou nos proxectos de Pescanova alternativos a Cabo Touriñán ou na granxa de orella de mar que Rosalía Mera ten previsto construír en Muros.
Dende Pesca advirten de que esta designación non implica a aprobación destes proxectos, senón "o primeiro paso dun longo trámite".
Así, ante a ausencia de Plan Acuícola, a declaración de supramunicipalidade pretende ser unha ferramenta que lles permita ás empresas que queiran investir en Galicia proseguir co trámite dos seus proxectos, aínda que posteriormente terán que pasar os requisitos ambientais, someterse a exposición pública e recibir alegacións.
O impacto sobre a fauna mariña, sen estudar
Pouca seriedade nos estudos de impacto ambiental, omisión de datos fundamentais e das afeccións que as granxas van provocar no medio mariño son as carencias detectadas por Greenpeace nos proxectos.
Segundo Caballero, un dos aspectos máis graves do informe é a inclusión do impacto ambiental sobre o medio terrestre e a ausencia do mariño, así como dos efectos prexudiciais sobre a súa flora e fauna, "unha falta moi grave, suficiente para desestimar o proxecto".
Greenpeace denuncia tamén a pouca seriedade dos estudos como demostran a non xustificación da elección destas zonas, xa que non se inclúen os datos climatolóxicos, de fondos mariños, da calidade da auga e das correntes oceanográficas que permitan realizar a elección.
Ademais, o grupo ecoloxista afirma que se "obvian" aspectos fundamentais destas zonas.
Así, no proxecto do Son non se di nada da súa proximidade ó Castro de Baroña, cun alto valor patrimonial; e en Quilmas da súa inclusión no LIC "Carnota-Monte Pindo", área protexida pola Rede Natura 2000.
Este feito é especialmente grave, sobre todo, cando o informe xustifica a ampliación da granxa de Carnota debido á necesidade de construír unha nova toma de auga, que "sofre tantos problemas que está ó borde da destrucción", situación que pode estar poñendo en perigo o medio natural da zona.
Touriño asocia o plante coas "expectativas" no bipartito
O presidente da Xunta de Galicia, Emilio Pérez Touriño, asegurou onte que o Goberno que preside "está empeñado na tarefa profunda" de mellora das condicións sanitarias e dos profesionais da sanidade do sistema público galego, un labor que indicou "significa inxentes recursos públicos".
Pérez Touriño explicou que, no ámbito sanitario, existían "expectativas acumuladas" durante anos e por iso, a Xunta está a atender estas demandas e puxo de exemplo o acordo cos sindicatos co plan de redución da precariedade no traballo dos especialistas.
Ademais, destacou que se tratan de "obxectivos ambiciosos e con moito custo".
Céntimo, café e vivenda...
Tras a estrea de Tengo una pregunta para usted... no menú da noite de La Primera (TVE), o maior eco das cen preguntas que non foron tales correspondelle a un café que ten por precio 80 céntimos... aínda que o que a maioría dos espectadores/cidadáns queremos saber está relacionado coas tarifas da vivenda, que non se miden precisamente en céntimos.
Dese xeito, a operación de márketing político desa idea vai dando froitos e mentres... o presidente José Luis Rodríguez Zapatero paga roldas de café no Congreso, que alá si que podes tomalo por 80 céntimos e aínda por menos, por 70, tal e como pasa nas cafeterías dos ministerios e tamén no bar do Senado, prezos populares, que diría alguén, e márketing masivo.
Indo por partes, ese espazo foi ideado para achegar a figura de Zapatero a ese colectivo que formamos todos e que recibe por nome xente, por iso o presidente do Goberno optou por falar de "ti" a cada participante, optando por un cálido "Lorenzo" para comunicarse cun moderador/xornalista que, en segundo que caso foi demasiado frío cos asistentes coa repetitiva petición de que falaran ben apegados ó micrófono, iso sí, Milá foi quen de facer algunha réplica, tímida, certo pero útil para darlle ritmo a unha proposta que probou a mesma eficacia que na tele gala.
Na evolución do formato, o presidente Zapatero foi de menos a máis no tocante a comunicación de acenos, saíndo do atril logo dos primeiros trinta minutos para empregar de xeito máis gráfico brazos, mans e corpo, sempre detrás dunha mesa <distinto tipo="outra_lingua">high tech</distinto> que carecía de toda nota o folio, algo que, din no mar de rumores, foi un dos detalles máis discutidos polo equipo de asesores do Partido Socialista.
Nun mes, tócalle a vez a Rajoy, supoño que alguén lle vai preguntar polos 80 céntimos do café aínda que no seu caso, queda mellor falar do que costa un puro...
Dato do día:
A serie de Antena 3 Los hombres de Paco marcou esta semana un 21,6 por cento de cota de pantalla, dato por debaixo do das semanas previas, todo por que botaban en La Primera o partido de fútbol entre España e Islandia, que marcou un 36 por cento.
Concerto
30 anos de Undertones
Naceron cos Sex Pistols, The Clash ou The Damned.
Cando a irreverencia punk reinaba nas rúas, esta banda de Irlanda do Norte facía de 'Teenage kicks' un himno xeracional que volveremos escoitar hoxe na Estrada
A banda de Irlanda do Norte The Undertones durante unha actuación a finais dos anos setenta, cando eran unha das formacións de referencia do momento
'My Perfect Cousin' é unha das portadas máis famosas
Furia, actitude contestataria, guitarreos sen tregua e sen técnica... iso era o punk.
No 1977 todo o mundo ollaba cara a Gran Bretaña onde bulía un movemento comandado polos Sex Pistols, The Clash, The Damned e... The Undertones.
Hoxe, trinta anos todos máis vellos, chegan ó concello pontevedrés da Estrada para ofrecer no Teatro Principal un concerto que será memorable porque, sinceramente, ninguén agardaba por estes lares atoparse cuns superviventes daquela época na que se berraba pola anarquía, sen leis e sen amos.
Ademais, chegan enteiriños, só cunha baixa, a do cantante orixinal Feargal Sharkey, substituído por Paul McLoone, que parece que non estaba moi conforme con isto de embarcarse nunha xira trinta anos despois.
De seguro que na Estrada soará hoxe o himno de Teenage Kicks, considerada a mellor canción da historia por John Peel, a voz de referencia na radio pública británica ata o seu falecemento.
Este tema catapultounos á fama e hoxendía é un dos clásicos que sempre soan na escuridade dun pub e unha das referencias para a nova vaga de grupos post-punk que nacen como cogomelos na actualidade.
Despois de éxitos como Here comes the summer ou Girls don't like it, The Undertones decidiron que o punk xa non era para eles no 1983, cando decidiron separarse, pero curiosamente se xuntaron de novo unha década despois para lanzar Get What You Need.
Enganchados de novo ó negocio da música, agora ultiman Dig yourself deep, do que esta xira quere ser un aperitivo.
Namorados de España, non en van Michael Bradley asegura que é "o mellor do mundo con boa comida, viño e sol", confesan que cando estaban na cima da súa popularidade nunca lles pediron que actuasen aquí, polo que agora se queren desquitar tras unha exitosa visita no 2005 ó célebre Purple Weekend de León.
Hoxe, polo tanto, volveremos gozar coas súas "voces adolescentes" na Estrada, no formidable Marzopop.
¡E por cinco euros!
A contrabutaca
A propósito dos ideais
Pedro Rubín na dirección e Fernando Morán como único recurso interpretativo, prestan alma e corpo á nova montaxe de Teatro Galileo.
'Rosso profundo in punto di morte' desenvolve un proceso xudicial co espectador como xuíz e parte
Fernando Morán é o protagonista absoluto de 'Rosso Profundo In Punto Di Morte'
Un home político _o primeiro socialista que acada a Presidencia do Goberno italiano_ recibe, xustamente o día da súa investidura, a noticia de que un tumor acabará coa súa vida en poucos meses.
¿Que facer nese período?
A instancias do seu idealismo, decide adicar o tempo que lle queda a executar o socialismo utópico no que creu desde mozo, máis alá de toda conveniencia e prudencia políticas.
O proxecto choca coa resistencia dos partidos da oposición que considerándoo unha perigosa e desafortunada pretensión deciden eliminalo.
Esta breve sinopse suxire en si mesma un terrible conflito de elección, o estabelecido entre os principios de liberdade individual e o proselitismo ideolóxico.
Un conflito que só a certeza dunha morte inminente é quen de inclinar cara o lado da utopía.
Pero en realidade o presidente atópase perfectamente.
O funesto diagnóstico non era máis que un desafortunado erro.
Lonxe de temperar o seu ánimo, a noticia afúndeo nun terrible desacougo, xa que todo o valor que manifestara ante a perspectiva da morte esfúmase agora diante da imposibilidade de renunciar ao pacto asinado co seu idealismo.
Ninguén saberá nunca se o presidente, morto a consecuencia dunha inoportuna caída, foi asasinado polos seus adversarios políticos, ou por propia iniciativa persoal.
O derradeiro pensamento do personaxe protagonista, tomado dun poema de Maiakovski, deixa ao descuberto o alicerce ético sobre o que se postula esta disxuntiva:
"Morrer é fácil.
Vivir é moito máis difícil".
Máis alá da anécdota política, allea culturalmente á nosa realidade social, a adaptación de Teatro Galileo, centra o seu interese no compoñente existencialista que enmarca a peza deixando varias interrogantes no aire:
¿De canto cinismo se contaminan os ideais?
¿Canta dose de realismo é precisa para derrubar os soños de xuventude?
¿Por que lle atopamos o verdadeiro significado á vida cando estamos en risco de perdela?
De todo este complexo enguedello de incertezas, xorde o monólogo que Fernando Morán tira a un patio de butacas que se erixe en testemuña presencial do obxecto declarado, en xuíz e parte dun proceso que a todos nos compete na súa vertente humana.
Sobrio, firme e sincero nas transicións, o actor semella totalmente identificado coa materia dramática recordándonos a cada intre que o auténtico monólogo non naceu antonte nun plató de televisión.
A posta en escena, traballada con minucioso detallismo, responde, pola súa banda, a unha soa premisa: desvestimento.
Trátase de que a palabra dramática xurda limpa, fluída, íntima.
Trátase de que luz, música, escenografía e movemento escénico entorpezan o menos posible o relato dos feitos funcionando ao mesmo tempo como elemento suxeridor, potenciador de matices climáticos sobre os que a emoción demora en exceso a súa aparición, e onde o ritmo esmorece ás veces enfastiado nese ton reverencial que impregna a obra.
Aínda que teatralmente poida resultar un tanto discursiva e farragosa por momentos _a ambientación nun contexto xurídico axuda pouco a dinamizar o discurso escénico_, hai que valorar coma se merece a importancia de poñer en pé un texto que nunca traizoa o interese do espectador e onde a reflexión é sempre un compañeiro de butaca.
Teatro de ideas, teatro de complexidades, teatro de tanto con tan pouco.
Obra: Rosso Profundo In Punto Di Morte
Compañía: Teatro Galileo
Autor: Luigi Lunari
Director: Pedro Rubín
Elenco: Fernando Morán
Cualificación: **
|Mala
*Regular
**Interesante
***Notable
****Excelente
Reparto
Rosso Profundo in Punto di Morte é unha peza escrita polo dramaturgo italiano Luigi Lunari que Fernando Morán asesorado por Aurora Marco adaptou para Teatro Galileo.
Dirixida por Pedro Rubín, a obra está interpretada por Fernando Morán no papel de presidente de goberno italiano.
O espectáculo conta tamén coa colaboración de Rodrigo Roel no deseño da escenografía, de Miguel Soto no deseño de iluminación e de Pablo Morán no deseño gráfico e fotografía.
Do vestiario e da produción da peza encargouse a propia compañía mentres que o traballo de asesoría laboral e fiscal correu a cargo de Couselo Asesores.
A compañía
Teatro Galileo comezou a súa andaina teatral no ano 1991, e desde aquela ten realizado dezaseis espectáculos, especializándose na reactualización dos clásicos.
Entre as súas montaxes máis significativas destacan A esperar a Godot, Caprichos de Cervantes ou O avaro entre outras obras de Molière ou Goldoni.
A elección desta peza de Lunari responde ao formulamento que ten a compañía de intercalar a montaxe de clásicos con producións de corte máis contemporáneo.
Esta última liña será a que prevaleza na montaxe de Náufragos, peza cuxa estrea ten prevista a compañía para finais de ano.
O autor
Considerado o máis importante autor italiano contemporáneo, Luigi Lunari, naceu en Milán en 1934, adicándose durante períodos máis ou menos longos ao ensino universitario, á crítica xornalística e á escrita e dirección escénica.
Durante máis de vinte anos colabora con Grassi Strehler no Piccolo Teatro de Milán coma responsable de estudos e dramaturgo ao tempo que desenvolve unha intensa actividade coma tradutor trasladando ao italiano a obra completa de Molière.
Entre as obras máis representaivas do escritor destacan Il senatore Fox, Nel nome del padre e Tre sull'altalena, obra que o daría a coñecer mundialmente.
Ocio na Vía Nova ourensá (II)
Cultura, historia, relax e o verde das paisaxes que nos ofrecen as fermosas Terras de Celanova
Un druída durante a reprodución do pacto de hospitalidade entre clans castrexos e romanos no xacemento arqueolóxico do monte de Castromao
Historia e cultura.
Iso é o que atoparemos se nos decidimos por facer algunha das múltiples rutas posibles polas Terras de Celanova, en Ourense.
Desde a Oficina de Turismo desta localidade ourensá podemos acceder a unha máis que interesante visita guiada ó mosteiro, cun prezo especial de só 1,20 euros para grupos.
O itinerario inclúe unha visita ó mosteiro benedictino de San Salvador, un monumento histórico-artístico e magnífico exemplo do barroco galego.
O visitante tamén poderá contemplar toda a fermosura da Capela mozárabe de San Miguel así como a Igrexa barroca do mosteiro.
Se o que o turista quere é enchouparse de toda a información necesaria para coñecer un pouco máis esta fermosa zona ourensá, poderá achegarse ata o centro comarcal de Celanova, situado nun marco incomparable como é a impresionante vila medieval de Vilanova dos Infantes, a través da súa interesantísima exposición de carácter permanente.
Para grupos, nada mellor que gozar das rutas "á carta", de balde, bautizadas con tan suxerentes nomes como o de Un paseo pola historia, Ruta Currosiana, Terra de Santos, Ruta polo románico... dirixidas a todos os colectivos (cun mínimo de 15 persoas) que desexen achegarse a descubrir os segredos da comarca ourensá.
Para satisfacer a curiosidade gastronómica de estómagos inquedos e esixentes, nada mellor que acudir ó restaurante La Torrre, cunha localización de luxo: a Torre Medieval de Vilanova dos Infantes e, en cuxo menú principal, a un prezo de 23 euros, ofrece pratos tan saborosos como as filloas recheas ou o máis que galego lacón con grelos.
¿Xa se vai abrindo o apetito?
Pois aínda hai máis.
No restaurante Betanzos poderemos degustar _30 euros o menú_ unha combinación propia da terra: empanada de hoxaldre, cocido galego...
Tampouco podemos esquecer as delicias que saen da cociña do Mesón do Labrego cuxo menú, que alcanza os 20 euros, inclúe sabores do mar _anguilas, chipiróns, langostinos_ e da terra _cordeiro asado, langostinos á prancha..._
Para rematar a ruta gastronónmica, unha paradiña no Restaurante París, onde nos levaremos á boca unha saborosísima pescada á cazola;
a especialidade da casa: entrecot á pementa e coroalo con sobremesas caseiras.
Ñam ñam...
Concerto
Deltonos, rock con volta atrás
Os de Muriedas, que acaban de publicar 'Six Pack', visitan hoxe León e mañá chegarán a Galicia para actuar na viguesa Iguana Club
A banda Los Deltonos, un dos clásicos da escena española que recupera a esencia do rock americano
A medianoite de mañá marca a única data para poder ver en directo ós cántabros tocando en temas de non únicamente GT, senón do recén presentado Six Pack, unha colección de versións de clásicos que marca o inicio dunha lista de lanzamentos discográficos un tanto especiais.
A escena rock que un día marcaron AC/DC, Ramones, Led Zeppelin ou mesmo en España, Barón Rojo ou Los Enemigos, é repasada por Hendrik e a súa formación tras unha escolma de cancións que finalmente os seus fans elixiron para este disco.
Quecendo o ambiente, sobre o escenario poderemos ver previamente a Dixie Town debutando con Hardnighters, Bluesbelievers, unha compilación dunha ducia de blues gravados en directo nunha sesión sen <distinto tipo="outra_lingua">overdubs</distinto> en Torresonido baixo o control do produtor Joaquín Torres.
A verdade é que con cada novo disco DelTonos pasa unha reválida.
Como de costume facémonos preguntas, ¿serán os de sempre, soarán demasiado a pasado ou con tanto reinvento acabarán por perder a súa liña?
GT, título do disco grande de estudo publicado pola banda antes deste de versións, foi editado dentro do seu propio selo, Guitar Town.
Nel retoman a senda do rock americano que marcaron os primeiros Jayhawks ou Wilko.
O título serve de acrónimo do selo, obviamente pouca relación garda cos Gran Turismo, pero se atendemos á contundencia sonora do grupo, e especialmente á súa enerxía e velocidade de resposta, estamos ante verdadeiros deportivos, recreadores dun espírito case que perdido dentro do rock patrio.
A historia da banda ten un peso específico nas súas creacións.
Cabe lembrar os inicios de tres mozos cántabros que, a mediados dos oitenta, formaban Los DelTonos coa intención desde o circuíto independente de formar parte da escena, por aquel entón, chea de formacións rock con certa personalidade.
Rhythm'n'blues con letras en castelán francamente pegañentas marcaban un inicio que co tempo foi adquirindo derroteiros de power-pop.
Xa no 1992 coa chegada de Bien, Mejor a banda consolida con máis de cen actuacións en directo a súa singradura.
Tres hombres enfermos é un éxito total.
Logo virían os problemas discográficos que ligaban o grupo co seu antigo selo, nun tempo no que solicitaba unha xusta liberdade.
Ordes xudiciais prohibíndolles tocar en directo máis tarde, chegaría o debut con Virgin, no 1995, que con Ríen, Mejor, a súa particular vinganza, convertería o trío en vendedores de disco de ouro.
No 2002 resucitan con Sólido, xa baixo a multinacional Warner e con isto, a reactivación completa da formación co seu produtor habitual, Kaki Arkarazo.
Estreas
Lembrando a Welles
Oliver Parker revive ó mítico cineasta nun interesante thriller protagonizado por Paz Vega e Diego Luna, nunha carteleira na que se sinte a proximidade das vacacións
O cineasta Oliver Parker dirixe ponse tras a cámara para rodar Fundido a negro, un thriller protagonizado pola española Paz Vega e o mexicano Diego Luna, nunha historia situada en Roma no ano 1948, para contar unha historia moi cinematográfica, a dun Orson Welles que chega á capital italiana para protagonizar unha película, nun momento clave da sua vida, có público pendente da sua carreira e o seu corazón feito pedazos polo seu divorcio coa actriz Rita Hayworth.
Tan só o encontro con Lea, unha esquiva actriz de rodaxe, parece darlle un novo aire.
Repentinamente, un actor de reparto morre nos brazos de Orson mentres lle murmura as suas últimas palabras ó oído.
E anque a policía intenta demostrar que se trata dun suicidio, él esta convencido de outra cosa...
E é ahí cando empeza a sua búsqueda da verdade, por riba da fevre comunista, a corrupción policial ou os complots segredos do estado americano.
Sen embargo, Fundido a negro é tan só un dos moitos e atractivos títulos que hoxe chegan á carteleira con vistas ás vacacións de Semana Santa.
Así, Judi Dench e Cate Blanchett protagonizan Diario de un escándolo, un drama británico basado no libro de Zoë Heller, que abordan a relación entre unha despótica e solitaria profesora dunha escola pública londinense e unha xove profesora de arte que mantén unha tórrida relación cun dos seus xóves alumnos.
Segredos, obsesións e enganos que quedan en primeiro plano.
E tendo en conta a proximidade das vacacións, non podían faltar títulos como Las vacaciones de Mr. Bean, con Rowan Atkinson, Emma De Caunes, Jean Rochefort, Antoine De Caunes e Willem Dafoe, basado nunha historia de Simon McBurney.
Nesta última desventura, o Sr. Bean, ese inadaptado e inarticulado persoaxe ó que parecen perseguir os reveses e a mala sorte, decide irse de vacacións á Costa Azul, onde lle suceden unha ampla serie de desventuras e desenfortunios.
Tamén en cartel estará dende hoxe Descubriendo a los Robinsons, unha película de animación e aventuras basada no libro A Day with Wilbur Robinson, de W. Joyce
Miradas
Canto total
Art Natura é a exposición aberta ata o 16 de abril no Instituto Rosalía de Castro, en Compostela.
Está organizada por Adega, pola defensa do medio natural galego.
É un canto total á Natureza, que fai lembrar a explosión de cores da primavera.
Como está nun instituto podemos observar as obras de arte mentres os rapaces veñen e van, con apuntamentos, libros, mochilas.
A Natureza tamén vai e ven, está viva e ao mesmo tempo imos destruíndoa pouco a pouco.
Esta exposición é esperanzadora, o ton dos cadros é optimista, aínda que tamén hai obras que son verdadeiros laios.
Aparecen tamén poemas escritos a man, de poetas máis consagrados e outros máis novos.
Ese escribir e pintar a man é un xesto de xenerosidade, unha entrega.
Coas mans facemos xardíns, derrubamos muros, regalamos flores.
Hai moitas flores nesta exposición, abertas, nacendo pouco a pouco, mostrando o colorido e a festa.
Hai pouco espazo para as obras, están comprimidas, sendo tamén ese o engado, pois resulta unha exposición máis informal, máis cercana.
Os museos ás veces dan medo, e a xente non entra.
Polos corredores dun instituto pasan moitas persoas todos os días, hai un rebulir constante.
A exposición vai ir por máis lugares de Galicia.
Defendendo a Natureza que aínda respira no mar, nos montes, nos campos.
Hai unha obra titulada Corazón partío, e o corazón non debería rompérsenos, debería estar intacto, golpeando sangue.
A canción debería ser vital e positiva.
Quintana promételle crecemento a Ourense co Parque Tecnolóxico
Aposta do Executivo autonómico polo desenvolvemento económico e social da provincia, xunto coa creación de solo industrial
O vicepresidente da Xunta de Galicia, Anxo Quintana, salientou onte na súa visita á cidade de Ourense o impulso do Parque Tecnolóxico de Galicia (PTG) e a creación de solo industrial como as dúas "grandes apostas" do desenvolvemento económico e social da provincia de Ourense.
Anxo Quintana desprazouse ata a Cámara de Comercio da capital ourensá xunto ao conselleiro de Innovación e Industria, Fernando Blanco, para ofrecer unha rolda de prensa.
O vicepresidente presentou estas liñas básicas, despois de que o responsable de Innovación realizara un balance comercial e industrial da provincia no período abranguido entre agosto de 2005 e decembro de 2006.
Na súa intervención, Anxo Quintana destacou a "aposta decidida" que a Xunta de Galicia realizou durante os últimos "15 meses" nestes dous "grandes eixes", que cualificou como "unha estratexia" para lograr o "desenvolvemento industrial e xeración de emprego" en Ourense e a súa área metropolitana.
Sobre o Parque Tecnolóxico, o vicepresidente da Xunta asegurou que o "obxectivo fundamental" se centra en que a tecnópolis pase "dunha vez por todas" a ser "de Galicia", tal e como "foi constituído nun principio, para o que se creou e co que todos soñamos que fose:
o Parque Tecnolóxico de Galicia", precisou.
Así mesmo, Quintana manifestou que o PTG "deixe de ser" exclusivamente de Ourense para poder colocarse á "vangarda" de proceso industrial e suba ao tren da innovación e o coñecemento.
Así se construirá un sistema de I+D+I forte e ambicioso aproveitando os seus recursos tecnolóxicos", engadiu.
Doce novas empresas en só 15 meses
Neste sentido, o vicepresidente da Xunta salientou a "aposta" do Goberno galego pola tecnópolis, onde, durante os últimos 15 meses, se instalaron "12 novas empresas e se crearon medio milleiro de postos de traballo".
A segunda aposta pasa pola creación de novo solo industrial a través dos parques empresariais de San Cibrao das Viñas, Pereiro de Aguiar, Nogueira de Ramuín e Vilamarín, ademais de impulsar o Plan Director do Val da Rabeda, que estará dotado en 2007 con dous millóns de euros de investimento.
Tamén manifestou que a provincia de Ourense debe de abandonar calquera "pretensión localista" que leve a pensar que o seu futuro económico depende dunha "pugna fraticida e continua con Vigo e a súa área metropolitana".
Neste senso, Quintana manifestou que o "subdesenvolvemento" da provincia de Ourense se intentou "xustificar" en que "todo vai para Vigo e nada vai para Ourense".
Tamén explicou que aínda que hai que ratificar o "abandono e marxinación" da provincia "chegou o momento" de "deixar de ser axentes lamentadores" a ser "axentes activos do noso propio futuro.
Así, Quintana mostrouse convencido de que se pode "sacar proveito" da situación estratéxica de Ourense.
Catro x catro
VV.AA
Gallaecian metal compilation
Falcatruada
O heavy metal de Galicia xúntase
A música galega é moito máis que gaitas.
E Falcatruada, un dos selos máis activos, dinámicos e orixinais do país, demóstrao con este dobre disco no que aparecen os vinte e seis grupos galegos máis senlleiros do heavy metal nun CD que incorpora no libriño unha breve ficha de cada un deles e a súa correspondente foto.
Hai debutantes, cun nivel razoable, e nomes consolidados dentro da escena galega, como Talesien ou Trashnos.
Guitarras salvaxes, son aceptable, produción austera e moitas ganas de demostrar que querer é poder na música.
Unha fiestra ó que se coce nas vilas e cidades do país.
La costa brava
Velocidad de crucero
Mushroom Pillow
Reivindicando os Brincos e Fórmula V
La Costa Brava mesturan o seu espíritu 'indie' cun estilo que se achega ós clásicos do pop en castelán dos anos sesenta, tan esquecidos pola nosa escena.
Soan a Fórmula V ou os Brincos en 'Háblame', 'Dispositivo' ou 'Háblame', pero mantén o seu estilo, coas súas estupendas e sinxelas letras, de 'Olímpico'.
O grupo perdeu a Dani Garuz, inmerso en Da, gañou o ex Tachenko Ricardo Vicente, e mantén os piares Sergio Algora (El Niño Gusano) e Fran Fernández (Australian Blonde) para confirmarse como unha formación cada día máis atrativa.
Seducen ó escoitalos na intimidade.
Clap your hands say yeah
Some loud thunder
Wichita/Sinnamon Records
Adeus ó baile:
póñense rariños
Clap Your Hands Say Yeah triunfaron en todo o mundo grazas á difusión de internet.
Ávidos de novos grupos, a prensa elevounos ós altares, como con outros grupos que teñen que demostrar co seu segundo disco que non son 'hypes'.
Algúns saen ben, como Arcade Fire, e outros mal, como Bloc Party.
Clap Your... fica no medio, porque cambia de rexistro.
O rock bailable do seu debut e substituído por sons máis experimentais, no que se nota man do gurú 'indie' da produción: Dave Fridman (Mercury Rev ou Flaming Lips).
A voz de Alec Ounsworth atrasa posicións.
Unha mágoa.
¿Síndrome do segundo disco?
Arcade fire
Neon bible
Universal
O grupo de moda en todo o mundo
Grupo favorito de David Bowie, David Byrne e Chris Martin, Arcade Fire afrontou o seu segundo disco sen pretensión ningunha.
Marcharon a unha igrexa que mercaron coas ganancias do aclamado 'Funeral' e alí meteron todo instrumento que atoparon.
O resultado é menos intenso, mais mantén a capacidade de inducir a unha evasión total do que te rodea cando o escoitas.
Trompetas, órganos, aires épicos e incluso barrocos nun traballo que sobreleva con honra suceder a unha marabilla.
Delicado á par que complexo.
Unha obra estupenda.
Skalariak e a radio xa ten Ska
Juantxo, vocalista do grupo navarro fala de proxectos e dos seus catro anos de xira
Juantxo Skalari ergue o brazo durante un concerto da súa formación celebrado en Bilbao no ano 2003
Alá na metade da década dos noventa, botaba a andar este grupo de Navarra coa súa vitalista receita de sons con corazón xamaicano e letra combativa.
Pouco antes de que enchesen a sala Capitol de Santiago de Compostela o sábado pasado, o vocalista deste combo chamado Skalariak, Juantxo, facía en Radio Obradoiro un repaso á saude desta formación a reivindicar.
Levades dous anos con tantos quilómetros que saír de Pamplona cara a Galicia xa case parece unha viaxe fácil...
Tes razón, levamos dous anos tocando moito e facendo viaxes por toda Centroeuropa, varias xiras e máis recentemente, na outra parte do Atlántico, tocou facer unha xira por Chile, onde tocamos con máis xente no estadio Víctor Jara.
Son tantas actuacións en lugares ben lonxe que agora mesmo estamos nunha etapa de reflexión.
De feito, imos sacar un documental con parte das imaxes deses tres ou catro anos de xira.
Xa en breve, logo desta viaxe a Galicia, temos por diante en abril algunhas actuacións en Suíza e Alemaña, pero penso que imos facer este ano un descanso, unhas vacacións dende finais de ano.
Falas do proxecto da gravación do disco en vivo...
Imos gravar un disco que tería edición en CD e DVD que vai marcar un alto na traxectoria da formación, necesitamos coller aire e reformular algunhas cousas, porque levamos dous ou tres anos a tope con moito desgaste, aínda que tamén logrando máis seguimento que endexamais, por iso, a actual xira se basea nunha selección dos temas máis coñecidos da nosa discografía, é un xeito de recoñecer o apoio de públicos de moi distintos lugares.
Moito mudou o mapa da música independente dende mediados dos anos noventa, agora falar de Xamaica xa é outra cousa, ¿non si?
Si, agora ata hai xente doutros estilos que recoñece o valor do ska e xa hai moita máis xente que descobre que o reggae chegou como un estilo creado a partir do ska.
Por unha banda mudou moito o tema das vendas de discos, que xa non é un factor tan importante para un grupo como hai anos, pero, por outra, mellora a cultura a nivel musical, van nacendo novos xeitos de comunicala e vai sendo máis fácil ir tocar a lugares que antes parecían case inalcanzables.
Iso pasa un pouco porque as bandas temos que facer máis concertos, porque hai máis festivais, de moi diferentes tamaños e, porque medra o hábito de ir de concertos, sexa en salas pequenas, en festivais ou en festas.
Nalgún festival o ska xa é máis que un toque decorativo, hai pouco tocáchedes no Sagarrandotik...
Si, aínda que se trata dun festival non tan masivo a nivel de actuacións como hai outros, neste caso hai cinco ou seis grupos por día, que xa é bastante, pero que non é un número tan grande como para que o público vaia esgotado nin para que os grupos teñamos cen problemas coas horas de proba, os retrasos e demais.
Sendo aínda un estilo para minorías, gañamos en respeto, pero sabemos ben onde estamos e o que queremos contar.
O tren pantasma
A Santiago séntalle ben a fusión de culturas
Ruta de tarde a golpe de mércores.
A primeira parada do tren deixounos no remozado Centro Cultural e Social do Ensanche.
A verdade é que eses lugares dan bo rollo.
Este quedou fermoso, ben decorado, agradable e limpo.
Dá gusto entrar nel, porque o ambiente parece moi apto para o desenvolvemento de actividades que axuden a promover a convivencia entre os composteláns.
O primeiro que te atopas ao entrar son os nosos maiores pasando o tempo entre as cartas, a conversa amable e as lecturas de xornais como este.
Pero profundizando un pouco, podes atopar algo que segue facendo moita falta na nosa cidade, un escenario.
Neste caso a sala é pequeneira pero ampla, moi apta para actuacións musicais de esas que merecen ser escoitadas en silencio.
Butacas, olor a madeira nova, instrumentos esperando sobre as táboas a que os músicos veñan a darlles vida e xentiña entrando pouco a pouco nutrindo un espazo común que alguén pretende recordarnos que non só somos individuos, senón tamén parte dunha colectividade que temos que coidar con agarimo.
Como facedor de atmosferas aptas para ese coidado presentouse Pepe Constenla.
A min, pareceume un xeito moi bonito de achegarse a un público próximo e canso de estreliñas e pantasmadas.
Xente que agracede que lle asomes a arte como un mero intercambio de reflexións e sentimentos sumidos na busca da fermosura.
Unha comunicación que gusta de ser transmitida de cidadán a cidadán.
Do meu paso por alí saquei en claro que o ciclo Revelando Voces foi unha boa iniciativa que serviu para dar conta do recente xurdimento de autores galegos que están adquirindo certa homoxeneidade xeracional.
Certo é que a presenza da canción de autor latino e nomes propios como José Afonso, Serrat, Silvio Rodriguez ou Luís Eduardo Aute continúan a ser fontes claras para aprender e seguir camiñando, pero tamén é certo que estes artistas están falando das cousas que preocupan por aquí e que contan as súas historias na nosa lingua.
Pero, como non hai ruta sen varias paradas levamos ao tren cara ó núcleo vello para seguir vendo cousas.
Xa está caendo a noite e os vampiros necesitamos máis acción.
Así chegamos até a Borriquita de Belén.
Alí atopamos a un público enfervocidado e entregado a un ambiente musical guiado pola visita dun grupo de brasileiros residentes en Vigo.
O ambiente estaba bañado en mojitos e licores café e iso fíxome pensar.
Só nun par de horas puiden gozar da mestura absoluta de esencias marabillosas.
Todas elas saborosas dunha en unha e ao mesmo tempo susceptibles de ser mesturadas.
Do cantautor galego ao grupo brasileiro había a mesma distancia que do licor ao mojito, ou sexa toda ou ningunha segundo o vexas.
Quizais as cousas parecen máis sinxelas cando viaxas en tren pantasma, pero eu sigo a pensar que esa distancia é curta e que futuro é fermoso visto dende o prisma da fusión e da diversidade.
Punto e seguido
Cita co Klubbers
Máis de 60 artistas, varios escenarios, sons en vivo e espectáculo visual.
O 2º encontro internacional de música, colectivos e clubs, en Semana Santa en Madrid
Esta vez mandámosvos un chisco máis lonxe.
Saímos de Galicia pero non cruzamos as fronteiras españolas:
imos a Madrid.
O xoves e venres próximos, 6 e 7 de abril, a cita ineludible chámase Klubbers'Day.
Neses días terá lugar o segundo encontro internacional de música, colectivos e clubs.
Serán dous días cheos de música, con varios escenarios, máis de 60 artistas, sons en vivo, miles de asistentes, unha morea de elementos visuais, selos electrónicos...
O que comenzou abarcando todos os estilos de música electrónica, nesta nova edición vai máis aló:
incorpórase o hip hop como unha das escenas musicais de máis empuxe, o que sitúa o festival nunha situación insuperable a escala nacional e no que a este xénero musical se refire.
Cunha estimación de asistencia que supera calquera prognóstico e con maior espazo físico, a súa vocación universal vén reflectida a través das alianzas con grandes selos internacionais que serán os eixes a través dos cales degustar a esencia Klubber: música electrónica en todas as súas variantes para oídos finos.
O resultado, unha noite con mestres de cerimonias, con rapsodas da cultura do pantalón folgado, sesión de copleiros insurrectos, de rimas, de técnicas vocais, de...
O hip hop como acción, compromiso lírico e pura vertixe escénica.
Encargaranse diso persoaxes como Busta Rhymes, Qbert, DJ Krush, Rapsuley&amp; Hazhe, Acción Sánchez DJ e M.O.P.
E moitos máis.
Podes consultar o cartel na web www.klubbers.com ou no teléfono 902499994.
O lugar, o telefónica Arena Madrid (Antigo Rockódromo), no Recinto Feiral da Casa de Campo.
Ata o día 5, o abono ten un prezo de 75 euros e pódese adquirir na rede a través das webs www.ontickets.es.
¿Precisas máis razóns?
Carlos Mayorga vs. Msoga; Coyu vs. Vitamin H; DJ Zoom vs. Javi Bici Junior vs. J. Leyend; Tito vs. Yago de Martin; Sinuhe Moscoso vs. Raul Torres; Xavier Host vs. V-Obsession.
O evento electrónico da primavera ten nome propio.
O Klubbers Day entrará nas nosas vidas esta semana.
Benvido sexa!
Tirón da construción
O sector da construción revalidou a súa condición de motor económico na provincia de Ourense o ano pasado cun aumento do volume de negocio nun 13,8% e un crecemento que "bateu todas as marcas".
Investimento
A Deputación da Coruña dá luz verde ó plan de cooperación
O pleno presidido por Moreda aproba destinar 24 millóns de euros para realizar obras e mellorar servizos en 87 municipios
A Deputación da Coruña, presidida por Salvador Fernández Moreda, aprobou co apoio de todos os grupos políticos, na sesión plenaria de onte, un ambicioso Plan de Cooperación Provincial cun investimento de 24 millóns de euros para realizar obras e servizos nun total de 87 concellos da provincia.
Neste plan, segundo precisaron fontes da Deputación nun comunicado, non están incluídos os municipios de Culleredo, Ferrol, Mugardos, Neda, Outes, Paderne e Porto do Son, porque serán beneficiarios doutras actuacións por catro millóns de euros para saneamento e infraestruturas deportivas.
O presidente da Deputación coruñesa, Salvador Fernández Moreda, valorou moi positivamente o feito de que co apoio unánime de todas as forzas se aprobasen importantes investimentos, cifrados en 82 millóns de euros, destacando especialmente o Plan de Cooperación, cun presuposto de 28.
Fernández Moreda gaba o consenso entre os grupos
Ó respecto, sinalou que "a maioría absoluta non dá o monopolio do poder.
Desde o goberno dialógase e negóciase coa oposición, porque esta representa unha parte importante da poboación desta provincia".
Na súa opinión, "plenos como este no que goberno e oposición votan favorablemente todos os asuntos é unha demostración de sensatez e moderación e acollemos todas as propostas do PP".
O PP, polos proxectos galegos "estratéxicos"
Os catro quedaron fóra das subvencións
O Grupo Parlamentario Popular solicitoulle á Xunta e a Madrid que lideren "unha ofensiva negociadora" ante a Comisión Europea para lograr que catro proxectos enerxéticos galegos sexan cualificados como prioritarios por parte da Unión Europea.
Os populares cren que deberían figurar entre os proxectos prioritarios da UE o desdobramento do gasoduto troncal e a súa conexión coa Meseta; o novo eixe de conexión de Alta Tensión en 400 KV entre Galicia e Asturias; a instalación do segundo circuíto de interconexión con Portugal; e un novo eixe de 400 KV que transforme o actual de 220 KV en Mesón-Belesar-Montearenas.
O voceiro de Industria do PPdeG, Anxo Bernardo Tahoces, denunciou que Galicia quedou excluída da rede enerxética prioritaria da UE, cuxos proxectos recibirán 28.000 millóns de euros.
Urbanismo
A Fegamp pide cambiar a definición do solo rural
Queren quitar os atrancos da Lei
Os grupos políticos na Federación Galega de Municipios e Provincias (Fegamp) acordaron onte solicitarlle á Xunta uns cambios na Lei do solo para facela "máis pragmática" porque entenden que a actual redacción presenta "moitos obstáculos e moitas dificultades para facer urbanismo, cada vez máis".
Para Crespo, o aspecto máis importante é modificar a definición de solo de núcleo rural.
A perna achada en Lousame é dun home deportista, pero desbotan que sexa Caldas
Efectivos da Garda Civil continúan coas pescudas para identificar os restos humanos aparecidos na planta de reciclaxe de Lousame, para o que realizan diversos traballos, como o control de residuos nas citadas instalacións por se hai novos achados.
Os restos humanos pertencen á perna dun home novo e posible practicante dalgún deporte á vista da súa musculación, e a Garda Civil mantén abertas todas as liñas de investigación aínda que "rexeita totalmente" a posibilidade de que os restos pertenzan a Fernando Caldas, o mozo de Vilagarcía desaparecido en Bertamiráns, Ames, en xullo de 2004 presuntamente por mor dun axuste de contas.
Touriño garante a unión das Illas Atlánticas tras a compra de Sálvora por Caixa Galicia
O presidente da Xunta, Emilio Pérez Touriño, indicou que o Goberno galego tomará as iniciativas pertinentes para salvagardar a "unicidade" do Parque Nacional das Illas Atlánticas, tras a recente compra dunha delas, Sálvora.
O presidente fixo esta afirmación en resposta a unha iniciativa do BNG en favor da titularidade pública da Illa de Sálvora, adquirida hai uns días pola entidade financeira Caixa Galicia como inicio dun fondo natural.
O presidente indicou que na Xunta están "comprometidos cunha política de recuperación de espazos naturais" e da súa preservación, ante o que recordou o comezo do proceso de adquisición de Cortegada.
Novo premio para os viños de Terras Gauda
Os viños de Bodegas Terras Gauda seguen colleitando premios internacionais con Abadía de San Campio e Pittacum Barrica, do Bierzo.
O primeiro caldo, do 2006, obteu a medalla de ouro no Wine Masters Challenge de Estoril, e o Pittacum Barrica 2004, tinto, obteu a de prata, competindo con viños de países como Italia, Suíza, Austria, Portugal, Canadá ou Líbano.
Ademais, a bodega do Rosal lembra que o San Campio xa é "viño do ano" para a Asociación Mundial de Periodistas e escritores de viños e licores.
Vueling retoma os voos entre Santiago e París
A aeroliña Vueling retomará a conexión entre os aeroportos de Lavacolla, en Santiago de Compostela, e Charles de Gaulle en París, a partir do próximo 18 de maio, segundo informou onte nun comunicado.
O voo contará con catro voos semanais, que se efectuarán pola tarde os luns, mércores, venres e domingos.
A nota indica que "a apertura da primeira base internacional da compañía en Charles de Gaulle permitiu que Vueling ampliase o número de operacións no aeroporto o que facilitou a continuación desta conexión".
"Carnota nunca será viable"
"A localización dunha granxa en Quilmas nunca será viable".
Así o cre Caballero, xa que ó tratarse de Rede Natura, o artigo 6 da Directiva de Hábitats non permite realizar proxectos que poidan deteriorar os espazos ou danar as especies.
No caso de Baroña sería preciso un informe ambiental "serio", que inclúe os efectos sobre as especies e o Castro.
As licenzas de pesca en Marrocos, listas
O secretario xeral de Pesca Marítima, Juan Carlos Martín Fragueiro, sinalou onte que as licenzas para que os pescadores españois poidan pescar en augas do reino alauita están "preparadas", e engadiu que o único que están facendo as autoridades marroquís é comprobar que os pagos das licenzas se axustan ós canons que figuran dentro do acordo e do protocolo de pesca.
A partir do 1 de abril, 70 embarcacións partirán cara a Marrocos nesta campaña.
Cara ó 27 de maio
Bugallo promete facer un goberno "honesto"
O mandatario compostelán defende que a súa candidatura está formada por "xente solvente, reflexo da sociedade"
Xosé Sánchez Bugallo, na pantalla do fondo, durante a presentación da lista socialista á alcaldía compostelá
O alcalde de Santiago, o socialista Xosé A. Sánchez Bugallo, presentou onte, no hotel Araguaney, a candidatura do PSdeG para as eleccións municipais do 27 de maio.
Nun acto ó que acudiron numerosos cargos do partido como o conselleiro de Presidencia, José Luis Méndez; o conselleiro de Medio Ambiente, Manuel Vázquez; a maioría dos directores xerais socialistas da Xunta; os candidatos polo PSdeG dos concellos da Mancomunidade de Santiago; e diversos parlamentarios, Sánchez Bugallo defendeu que a súa candidatura está integrada por "xente solvente, reflexo da sociedade, coa que a cidadanía se sente identificada".
Neste sentido, asegurou que todos os integrantes da lista electoral local teñen "capacidade para gobernar esta cidade" e resaltou o equilibrio de sexos que hai nela, algo no que, ademais, "o PSdeG foi pioneiro no Concello".
O rexedor socialista explicou que o seu equipo ten capacidade para formar "un goberno honesto, transparente, estable e sólido, que leve adiante o noso proxecto de cidade".
Ademais, sinalou a "vocación de servizo" de todos eles, xa que "quen se integre na nosa candidatura sabe que se esixe unha dedicación absoluta", dixo.
A candidatura do PSdeG ten elementos de continuidade, posto que dos quince concelleiros socialistas do actual equipo de goberno, oito seguen en postos de saída e tres son novidade; Mar Martín, experta en política social; Andrés Fariña, que substituirá a Xoaquín Fernández Leiceaga como experto na área de Facenda; e Rosa María Fernández, preparada para desenvolver a Lei de grandes cidades.
"Lealdade insubornable"
Bugallo defendeu que o PSdeG ten unha "lealdade insubornable a Santiago e ós seus cidadáns" e ás institucións con presenza e actuación na cidade capital de Galicia.
Pontecesures
Quintana agarda que Angueira volva ser "o rexedor de todos"
O vicepresidente da Xunta participou na presentación do candidato do BNG á reelección, de quen dixo que logrou "unha vila humanizada"
O vicepresidente da Xunta e portavoz nacional do BNG, Anxo Quintana, afirmou onte pola noite que Luís Álvarez Angueira, o alcalde de Pontecesures, conseguiu facer "unha vila humanizada, pensada para a xente, pensada nos veciños e veciñas que residen nela".
Neste sentido, louvou a xestión realizada por Angueira, "a pesar das dificultades de gobernar en minoría".
Quintana interveu na presentación do candidato do Bloque á reelección para as eleccións municipais do 27 de maio e afirmou que esta cita coas urnas é "unha excelente oportunidade para que Angueira sexa de novo o alcalde de todos".
"E esta vez, que sexa por unha maioría suficiente para gobernar sen ataduras", pediu o líder frontista, quen defendeu que "desde que os nacionalistas estamos no goberno, hai unha administración que se preocupa pola política social e non só polas obras".
"O nacionalismo significa máis transparencia, máis diálogo, e máis democracia, como demostrou Angueira nestes oito anos", dixo Quintana.
"Pero tamén significa un urbanismo pensado para os cidadáns e non para os especuladores.
Exemplos dun urbanismo pensado para os especuladores hai moitos, pero o BNG nunca caerá niso", concluíu.
O 97% das listas da provincia de Lugo están pechadas
Por outra banda, o coordinador de campaña do Bloque en Lugo, Antonio Veiga, informou onte de que a formación frontista xa pechou un 97% das candidaturas da provincia para as eleccións de maio, polo que confirmou que o partido pelexará, por primeira vez, por ter representación nas 67 corporacións locais lucenses.
Segundo Veiga, a falta de máis dun mes para que comece a campaña electoral, o BNG só está pendente de pechar dúas candidaturas en Lugo, o que demostra a importante evolución experimentada polo partido.
Nese sentido, recordou que nas municipais do 2003, o BNG non presentou candidatura en tres Concellos da provincia: Tricastela, Ribas de Sil e Paradela.
Nesta ocasión, segundo Veiga, o BNG espera conseguir representación en todos os Concellos da provincia.
Agora o Bloque ten 87 concelleiros na provincia e carece de representación na Corporación de 18 concellos.
O responsable frontista considera que o BNG vai conseguir nos próximos comicios "uns resultados históricos", que permitirán "introducir políticas nacionalistas, moi necesarias" e propiciar "un cambio de Goberno na Deputación Provincial, despois de 24 anos de mandato do PP".
Mocidade
Galiza Nova celebra a súa X Asemblea Nacional
Elixirase a nova directiva
Galiza Nova, a organización das mocidades do BNG, celebrará entre mañá sábado e o domingo a súa X Asemblea Nacional, na Faculdade de Psicoloxía de Santiago de Compostela, co lema "Organizando a mocidade, Galiza avanza".
A organización xuvenil nacionalista somete tres teses a debate, unha de análise da situación da mocidade, outra de análise política e outra sobre as adecuacións organizativas.
Na Asemblea escollerase tamén unha nova Dirección Nacional para os próximos dous anos.
Na apertura, mañá ás 11:30, intervirán Xosé Vicente, secretario xeral; e Anxo Quintana, portavoz nacional do BNG e vicepresidente da Xunta.
Na clausura, o domingo ás 18:00, intervirán o novo secretario xeral e Francisco Jorquera, coordenador executivo do BNG.
Nesta asemblea someteranse a debate 309 emendas ás teses.
Segundo Vicente, "o obxectivo é acadar uns textos que axuden a resolver as cuestións políticas e organizativas máis importantes, e actualizar con dados e argumentos as posicións do nacionalismo xuvenil a respeito dos principais problemas da mocidade".
Agárdase a participación duns 300 mozos.
Acusan o alcalde de Begonte de levar de viaxe os amigos
De xeito gratuíto e a Bilbao, di o PSOE
O PSdeG de Begonte acusou ó alcalde, José Pena Rábade, de organizar unha viaxe cultural gratuíta de "primeira" para "os seus amigos" a Bilbao, mentres que para o resto organizou un desprazamento de "segunda", para visitar Ribadeo.
Segundo o PSdeG, o alcalde "avisou ós seus colegas" para que se inscribisen rapidamente na viaxe a Bilbao, sen publicitalo nos lugares habituais.
Aproban a terceira reforma do ensino superior desde 1981
As Cortes votan definitivamente a favor da nova LOU coa única oposición do PP
A ministra de Educación e Ciencia, Mercedes Cabrera, onte, durante o Pleno do Congreso
O Pleno do Congreso aprobou onte definitivamente a modificación parcial da Lei orgánica de universidades (LOU) por 183 votos a favor de PSOE, CIU, ERC, PNV, EU-ICV, CC e Grupo Mixto e 119 en contra do PP, que considera a reforma "empedrada de aparencias enganosas" que xeran unha "grande incerteza".
O Congreso apoiou todas as emendas do Senado, excepto a que impoñía a condición de ser doutor para que un profesor permanente puidese ser elixido decano de facultade ou director de escola universitaria.
A terceira reforma universitaria da democracia, que onte quedou aprobada pola Cortes Xerais, foi xustificada polo Executivo para potenciar a rendición de contas e a transferencia de coñecemento das universidades á sociedade e para superar as disfuncións da LOU (2001), normativa que impulsara o PP cando gobernaba.
Igualmente, a reforma da LOU é a sexta desde a Lei Moyano do 1857 e a segunda que acomete un goberno socialista tras a Lei de reforma universitaria (LRU) de 1983.
Pola súa banda, os reitores falan da modificación da LOU como un proceso de transición ata 2010, cando entre en funcionamento o Espazo Europeo de Educación Superior (EEES).
Estrutura en tres ciclos: Grao, Máster e Doutoramento
Precisamente, a nova LOU persegue dotar de máis autonomía as universidades na súa organización e xestión, e achandar o camiño cara á adaptación ao EEES.
Como novidades, os profesores terán que acreditarse ante a Administración, pero serán as universidades as que decidan se os contratan ou non, estrutúranse os estudos en tres ciclos (Grao, Máster e Doutoramento) e créase o Estatuto do Estudante Universitario.
Entre as novidades, alén do sistema de acreditación, o profesorado funcionario e o contratado permanente poderá solicitar unha excedencia máxima de cinco anos para incorporarse a unha empresa tecnolóxica creada ou desenvolvida a partir de patentes ou investigacións universitarias nas que participen.
O Goberno aprobará mediante Real Decreto o estatuto do persoal docente ou investigador, con regulación dunha estrutura de carreira funcionarial.
As bolsas terán en conta o nivel de renda do lugar
No futuro, as bolsas terán en conta o custo da vida no lugar de residencia do beneficiario, o que se incluirá nun dos decretos de desenvolvemento da LOU co que o Executivo pretende dar reposta á sentenza do Tribunal Constitucional de 2001 para que os criterios de adxudicación teñan en conta o custo da vida nas CCAA e non só o nivel de renda dos perceptores, como piden tamén algúns grupos parlamentarios como EU e ERC.
Os investigadores con salario precario son na maioría donas
Nas retribucións de máis de 2.300 só o 27% son femias.
Igualdade pon en marcha a Unidade Muller e Ciencia
A secretaria xeral de Igualdade, Carme Adán, expuxo onte pola mañá na comisión de Sanidade, Política Social e Emprego que é necesario investir na situación actual da presenza de mulleres no ámbito da investigación científica e tecnolóxica.
Nesta liña, achegou datos como o feito de que no tramo de salarios superiores ós 2.300 euros, hai un 72,7% de homes e un 27,3% de mulleres;
mentres que nos soldos de ata 600 euros un 42,9% son varóns e un 57,1% son femias.
Estas cifras atópanse nun dos estudos que realizou Igualdade para a posta en marcha da Unidade de Muller e Ciencia, sobre a situación das donas no ámbito universitario, que arroxa outros resultados, como o feito de que só o 13% das mulleres galegas integradas no sistema universitario sexan catedráticas.
Entre as súas funcións están as de eliminar os desequilibrios na formación científica, na investigación, innovación e I+D+i e situar a perspectiva de xénero nun "primeiro plano" .
Deste xeito respondeu á pregunta exposta pola deputada nacionalista Ana Pontón, que puxo de manifesto "a invisibilidade do traballo das mulleres" neste ámbito, a pesar de que o seu constribución é extensa.
Preguntou, ademais, as medidas previstas por Igualdade nesta liña.
Adán explicou que na actualidade está en proceso de elaboración un segundo informe que achegue unha radiografía da situación das femias no ámbito da investigación en Galiza.
O obxectivo é a posta en marcha, en pouco tempo, da Unidade de Muller e Ciencia, que pretende acabar coa discriminación que lles afecta ás mulleres no ámbito científico e tecnolóxico, así como eliminar os desequilibrios existentes no referente á formación científica, á innovación e á investigación.
Así mesmo, fomentará en todos os ámbitos e niveis educativos orientacións non sexistas para promover a presenza das mulleres nos itinerarios e especialidades científicas.
Outra das iniciativas previstas é promover un Programa Galego de Muller e Ciencia que fomente a presenza das mulleres en órganos responsables da selección e avaliación do persoal científico e en formación, co fin de que se integre o principio de igualdade de xénero en todos os proxectos e programas realizados co apoio financeiro do Goberno galego e outras institucións.
Aludiu, tamén, á creación do Centro de Formación de Empresas de Mulleres de Base Tecnolóxica, en Vigo.
Todas as rutas de trasporte escolar terán acompañante
A totalidade das rutas de transporte escolar de Galiza, 2.104, dispoñerán da figura do acompañante no mes de abril, informou onte o presidente da Xunta, Emilio Pérez Touriño, tras a reunión semanal do Executivo galego.
Desta forma, a partir de que se renoven as clases tras as vacacións de Semana Santa, o día 10 todos os autobuses escolares contarán con esta persoa que velará pola seguridade dos estudantes.
A normativa que establece esta figura, sinala a Xunta, estipula que debe estar completada en todas as rutas no curso 2007-2008, polo que o Executivo galego se anticipou un ano á data fixada.
Pouco despois de tomar posesión, o Goberno galego dotou de persoal acompañante a 1.245 rutas, co que se incrementou esta figura nun 1.200 por cento respecto das 109 que existían ata aquel momento.
Barómetro do CIS
Queridos veciños
Francia e Portugal son os países máis amigos para os españois e Estados Unidos e Marrocos os "menos".
De toda Latinoamérica, a preferida é Arxentina
Francia é o país do mundo máis amigo de España e Estados Unidos o "menos", en opinión dos cidadáns, segundo o último Latinobarómetro publicado onte polo Centro de Investigacións Sociolóxicas (CIS).
A enquisa, que se realiza en España _cunha mostra de 2.476 entrevistas_ e noutros dezasete países de América Latina, sinala que mentres EEUU é considerado como o país menos amigo polo 21,8 por cento dos consultados, Francia é visto como o "mellor" amigo polo 9,2 por cento dos preguntados.
A Estados Unidos séguelle na lista dos países menos amigos Marrocos (5,8 por cento), mentres que tras Francia, entre os mellores amigos, sitúase Portugal (5,6%).
Arxentina é, pola súa banda, o país latinoamericano mellor amigo de España, segundo afirman o 17,5 por cento dos enquisados.
George W. Bush é ademais o líder mundial peor valorado (cunha puntuación de 1,8 nunha escala de 1 sobre 10), xunto a Fidel Castro (2,4), mentres que Michelle Bachelet é a que obtén mellor puntuación dos españois, cun 5,43, seguida de Lula da Silva (4,8).
En canto ás relacións bilaterais, o 77 por cento dos españois enquisados considera que cos países de América Latina son "moi boas" ou "máis ben" boas, todo o contrario que no caso de Estados Unidos, con quen as relacións, para o 53 por cento dos españois son "máis ben malas" ou "moi malas".
A opinión sobre este país é "mala" ou "moi mala" para o 53 por cento, mentres que no caso de Latinoamérica a postura maioritaria, cunha opinión "boa" ou "moi boa", alcanza o 65 por cento.
Preguntados sobre a imaxe de España no exterior e máis do 50 por cento considerou que é "moi boa" ou "boa" fronte ó 8 por cento que a cualificou como "mala" ou "moi mala".
Os medios, cuartos da lista dos que máis poder teñen
Á pregunta de quen ten máis poder en España, os enquisados sitúan en primeiro lugar os bancos (51%), seguidos do Goberno (46,9%) e das grandes empresas (45%).
No anterior Latinobarómetro, en outubro de 2005, o Goberno estaba en primeira posición, as empresas en segunda e os bancos en terceira.
Os medios de comunicación, en ambas, ocupan o cuarto lugar.
A enquisa, realizada entre o 25 de novembro e o 1 de decembro de 2006, repasa ademais outros asuntos que afectan á sociedade española, como a violencia doméstica, considerado polo 89 por cento dos enquisados como un problema "moi importante".
O 50 por cento dos españois considera ademais que o Estado é o principal responsable de que os anciáns teñan condicións de vida dignas e o 74% cre que en España as mulleres non teñen as mesmas oportunidades que os homes para acceder a cargos públicos.
Sobre a educación, o 53 por cento estima que a Primaria é "moi boa" ou "máis ben boa", o 45% considera o mesmo no caso da Secundaria mentres que a Universitaria recibe a mesma cualificación por parte do 57% dos enquisados.
No caso da sanidade, e máis en concreto dos hospitais, a maioría (o 45 por cento) cre que a súa calidade nos últimos doce meses permaneceu igual, o 37 por cento considera que mellorou ou mellorou "moito" e o 9,9 por cento sinala que "empeorou moito".
Rexeitamento da poboación local
Tanto a ampliación da granxa de Quilmas como a construción dunha nova piscifactoría ó carón do Castro de Baroña está a suscitar un forte rexeitamento por parte da poboación local.
Así mesmo, Adega manifestou a súa oposición ós dous proxectos e denunciou un suposto "trato de favor" cara Stolt Sea Farm.
O terrorismo, a principal preocupación
O terrorismo de ETA volve ser, por segundo mes consecutivo, o primeiro problema para os españois por detrás do paro, aínda que a distancia entre eles acurtouse en febreiro, segundo o Barómetro do CIS do mes de febreiro, entregado onte no Congreso dos Deputados.
En concreto, mentres a preocupación polo terrorismo remitiu en 2,4 puntos, a inquietude polo desemprego elevouse en case 3 puntos.
Así se desprende do estudo elaborado polo CIS a través de 2.489 entrevistas domiciliarias en 47 provincias españolas, entre os días 22 e 28 de febreiro e que ten unha marxe de erro de máis/menos dous por cento.
O atentado perpetrado por ETA na Terminal 4 de Baraxas volveu colocar o terrorismo como o primeiro problema para os españois o pasado mes de xaneiro, un posto que non ocupaba desde decembro de 2004.
Un mes despois descendeu o número dos cidadáns que citan a ETA como unha preocupación, aínda que a banda continúa encabezando a lista de inquietudes dos cidadáns.
Así, en febreiro o terrorismo é citado como un problema no 42,5% das respostas, fronte ó 44,9% de contestacións anotadas en xaneiro.
Pola súa banda, o desemprego pasou do 37,6% de xaneiro ó 40,5 por cento de febreiro.
A preocupación polo resto de problemas diminúe entre dous e tres puntos, aínda que estes cambios non alteran a orde da lista.
A inmigración repite en terceiro lugar co 32,9%, seguida da vivenda, que cae case tres puntos, cun 27%; a inseguridade cidadá, cun 15,9%, e os problemas de índole económica, que mencionan o 15,7 por cento dos enquisados polo CIS.
No sétimo posto, e por segundo mes consecutivo, aparecen como un problema "a clase política e os partidos políticos" aínda que descendeu a súa puntuación, xa que en xaneiro sumaron un 12,4%, fronte ó 11,3% de febreiro.
Ademais, outros inclúen entre as súas preocupacións ó Goberno, os políticos e os partidos (1,8 en febreiro e 2,3 en xaneiro).
Paralelamente, o 40% xulga "mala ou moi mala" a actual situación política, un 1,2 puntos menos que o mes anterior, e só un 13% cre que é "boa ou moi boa".
Mirando ó futuro gañan os pesimistas, xa que son un 20,7% os que auguran que será peor, fronte a un 12,2% que prognostica unha mellora neste ámbito.
A lista de problemas "subxectivos" vólvea liderar a vivenda, cun 22,5% das respostas.
A continuación aparecen, por esta orde: o paro e os problemas de índole económico, que nos dous últimos meses encabezaban esta táboa, seguidos da inmigración, a inseguridade cidadá e os relacionados coa calidade do emprego.
O terrorismo, cun 9,4%, sitúase como o sétimo problema que máis afecta persoalmente os españois en febreiro, o mesmo lugar que ocupaba en xaneiro, aínda que cun 8,8%.
Doenza
A EPOC, vinculada co tabaco, afecta xa a un 9% dos galegos
105.000 persoas no país padecen a enfermidade pulmonar obstrutiva crónica.
Detectan un aumento progresivo deste mal
Pontevedra celebrou onte o día da EPOC, a enfermidade pulmonar obstrutiva crónica que lles afecta en Galiza a máis dun 9% das persoas entre os 40 e os 69 anos e que está causada nun 90% dos casos polo tabaquismo.
Decenas de persoas fixeron as probas para comprobar o seu estado de saúde que foron realizadas por membros da Sociedade Galega de Patoloxía Respiratoria (Sogapar).
O mal alcanza en Galiza a case 105.000 persoas, "unha cifra que podería incrementarse no futuro, xa que se observa unha tendencia de aumento progresivo desta patoloxía, en especial porque a súa principal causa é o tabaquismo", explicou, en roda de prensa o doutor Adolfo Baloira, presidente de Sogapar.
O delegado da Consellería de Sanidade, Juan Martín Tejedor, asegurou que a primeira causa de aparición da enfermidade é o tabaquismo e afirmou que un de cada catro a acaban padecendo ó longo da súa vida.
Ademais confirmou que o 5 por cento de todas as mortes en Galiza son por EPOC, doenza que está detrás do 90 por cento das baixas por incapacidade.
Ademais, o delegado de Sanidade confirmou os enormes gastos sanitarios que causa a doenza, en total, un 2% do gasto sanitario anual, ó redor dos 2.000 euros ó ano por paciente co que o total se situou no 2004 nuns 60 millóns de euros.
Ademais, a nivel estatal, uns 45.000 españois falecen cada ano por mor da enfermidade.
O presidente da Asociación de Pneumólogos do Sur (Neumosur), Francisco Álvarez explicou que, malia todo, o avance dos tratamentos permitiu aumentar a supervivencia de vida "naqueles pacientes que requirían ser intubados nunha UCI a consecuencia dun proceso de EPOC severo", un logro que foi posible "grazas a ferramentas como a ventilación mecánica non invasiva".
Este experto, que non puido precisar cantos anos de vida gañaron estes pacientes grazas ós novos tratamentos, indicou que non existen estudos epidemiolóxicos ó efecto, resaltou con todo que o uso "fai escasamente sete ou oito anos" da ventilación mecánica non invasiva ou da realización de TAC torácicos "permitiu reducir a mortaldade dos pacientes que se atopaban intubados nestas UCI".
VIH
Os casos de sida baixan en España preto dun 13%
Continúa a ser dos países de Europa occidental con máis incidencia.
O sexo sen protección, principal vía de contaxio
O ministerio de Sanidade estima que no 2006 un total de 1.586 persoas se infectaron co virus da sida en España, un 12,7% menos que o ano anterior.
A principal vía de contaxio foron as relacións sexuais non protexidas, un 47% dos casos.
O 76,6% son homes e a súa idade media sitúase nos 40 anos.
A pesar deste descenso desde a extensión dos novos tratamentos antirretrovirais, a finais do 1996, España segue sendo un dos países con maior incidencia de sida de Europa occidental.
Segundo o balance anual sobre sida correspondente a decembro do 2006, no 2006 diminuíron os diagnósticos desta pandemia, tanto os asociados ó uso compartido de xiringas entre usuarios de droga, como os debidos a transmisión sexual, aínda que o descenso é menor entre estes últimos, informou o ministerio nun comunicado.
En España hai na actualidade 72.000 persoas con sida, que seguen un tratamento.
O custo por persoa e ano dos fármacos contra o VIH é duns 5.400 euros.
No 2006 gastáronse 422 millóns de euros nos medicamentos antisida.
Sanidade quere "normalizar" a proba da sida
A secretaria do Plan Nacional sobre a Sida, Teresa Robledo, mostrouse onte partidaria de "normalizar a proba da sida" entre a poboación, de forma que "calquera persoa que teña unha relación sexual cunha parella ocasional da que descoñece o seu estado seropositivo, acuda a calquera centro sanitario para realizarse a proba da sida de forma anónima, gratuíta e absolutamente confidencial".
E é que até o 40,7% dos enfermos _catro de cada dez_ descoñecía a súa infección por VIH.
"Cando se consiga trasladar isto á sociedade, poderase evitar un aspecto importante: a gran porcentaxe de persoas que desenvolven a enfermidade ou que se infectan e que non o sabían".
Causa:
hai máis antirretrovirais
O director do Centro Colaborador da Organización Mundial da Saúde en España e mais experto en sida, o doutor Rafael Nájera, manifestou que o descenso é debido principalmente ao aumento no emprego dos fármacos antirretrovirais.
Ó seu xuízo, esta tendencia é similar en todos os países occidentais.
Increméntase en heterosexuais
Rafael Nájera advertiu onte que, malia o "alentador" dos datos presentados polo Ministerio de Sanidade e Consumo sobre o descenso no número de diagnósticos, hai que ter en conta que en España o contaxio do VIH, sobre todo entre heterosexuais, vai en aumento, polo que é moi necesario non baixar a alerta.
A Semana Santa en Galicia estará pasada por auga
O portavoz do Instituto Nacional de Meteoroloxía (INM), Ángel Rivera, explicou onte que "a borrasca que se está formando ó sur das Illas Británicas" vai deixar choivas na maior parte da península entre o sábado e o martes, e en xeral un tempo "desapracible".
Así, nos primeiros días da Semana Santa a borrasca trasladarase cara ao Cantábrico e Galicia, deixando choivas de entre 10 a 15 litros por metro cadrado en toda a vertente atlántica ata o domingo, cando esta vaia cara ao Mediterráneo.
Ademais, por encima dos 800 a 1.000 metros as precipitacións serán en forma de neve.
As choivas desprazaranse á área mediterránea, e entre o luns e o martes serán importantes e ata con posibilidade de tormentas, explicou Rivera.
"Boa parte da península terá choivas ata o mércores, o ambiente será húmido e o tempo desapracible", engadiu.
A partir do mércores as predicións apuntan dúas posibilidades:
ou ben que a borrasca se traslade ó norte de África e na península predomine o bo tempo, ou ben que continúe o tempo inestable.
Os modelos indican cun 70% de posibilidades unha posible melloría a partir do xoves e durante a segunda fase da Semana Santa.
Na nosa comunidade, segundo Meteogalicia, hoxe quedaremos baixo a influencia das baixas presións, con ceos cubertos e chuvias ocasionalmente acompñadas de sarabia.
Para o sábado e o domingo, suavizarase, pero seguirá chovendo.
"Todos facemos falta"
A Mesa colaborará con Marisol López en galeguizar os campus
Callón acusa a Marisol López de "continuar sen rumbo fixo" no pulo ó galego pero colaborará con ela na galeguización das universidades
Carlos Callón saúda a Marisol López no seu despacho de San Caetano, en Santiago de Compostela
A reunión da secretaria xeral de Política Lingüística, Marisol López, co presidente da Mesa pola Normalización Lingüística, Carlos Callón, volveu evidenciar roces pero, ao parecer, non son insalvables, xa que os dous acordaron colaborar estreitamente en distintas campañas.
En palabras de Marisol López, a "reunión foi cordial" e aínda lle botou piropos porque "todos facemos falta na defensa do idioma".
Carlos Callón, pola súa banda, volveu desespregar o descuro que xa pronunciara na asamblea xeral da Mesa a pasada fin de semana:
"Política Lingüística continua sen rumbo fixo".
A auga, porén, non chegou ao río e Marisol López, ao parecer, aceptou boa parte das propostas que o presidente da Mesa lle espuxo durante o encontro.
Entre as cuestións nas que acordaron colaborar atópase a galeguización das universidades, así como a difusión do decreto do galego nos estudos primarios e secundarios.
Pola súa parte, o presidente da Mesa criticou que a Administración non colabore noutras actividades como a organización das celebracións do Día das Letras Galegas ou a axuda económica ó Observatorio de Dereitos Lingüísticos, creados en abril do 2006 para denunciar todas as conculcacións dos dereitos nesta materia dos galego-falantes.
Con respecto a este órgano, Marisol López ofreceulle á Mesa que canalice as denuncias sobre vulneración dos dereitos co compromiso de facer un estudo técnico sobre estas e de establecer os procedementos administrativos que solucionen o conflito.
A responsable de Política Lingüística argumentou que a súa liña de traballo consiste en "canalizar en positivo" a promoción do galego.
Pola súa banda, Callón discrepou da secretaria xeral e censurou que Política Lingüística "non queira apoiar economicamente un órgano que pode emitir informes críticos coa súa xestión, tal e como se fai en Cataluña e en Euscadi".
Así mesmo, o presidente da Mesa volveu acusar a Política Lingüística de "non facer nada" para reverter a situación do topónimo da Coruña.
"O concello segue sen cumprir a lei", aseverou, ó que engadiu que espera "un punto de inflexión" na política deste departamento.
"Non chega con grandes campañas publicitarias, hai que crear espazos de uso do idioma, e non se están creando", sentenciou.
No entanto, ambos destacaron o "clima de cordialidade do encontro".
Ademais, Marisol López argumentou a falta de apoio do seu gabinete a algunhas das iniciativas da Mesa explicando que, como entidade pública, cumpren labores diferentes ás dunha organización cívica.
"Aínda que haxa puntos de non coincidencia, todos facemos falta na defensa do idioma", resaltou López.
Por unha nova xuntanza
Ao remate do encontro, Marisol López emprazou a Carlos Callón a unha nova xuntanza na que se poidan concretar as accións que se poden desenvolver conxuntamente malia as evidentes discrepancias.
Cambio climático
Alarma en EEUU polo xenocidio das abellas
A desaparición de millóns destes insectos en todo EEUU _un 25% das colmeas_ está sementando de temor os apicultores e mesmo o congreso debaterá a cuestión na súa próxima reunión.
En Galicia, xa hai anos que se rexistra unha masiva baixa dos dourados bechos, atribuída ás consecuencias do cambio de clima
As abellas parecen ser as primeiras vítimas do cambio de clima.
En Estados Unidos, en só tres meses, desapareceron millóns de exemplares e o máis curioso é que non se atopan os seus restos mortais.
"Historicamente, cando algo afecta ós enxames hai moitos insectos mortos", explicou May Berenbaum, unha profesora de entomoloxía da Universidade de Illinois, quen engadiu que "en moitas destas misteriosas desaparicións non hai corpos".
A esa rareza súmase a outra igualmente desconcertante, a de que as abellas obreiras se dan á fuga deixando a raíña atrás, nun comportamento que a edición electrónica da BBC cualifica de atípico.
A profesora Berenbaum asegura que os científicos barallan todo tipo de hipóteses, entre elas a de que algún pesticida lles provocou danos neurolóxicos ás abellas e alterou o seu sentido da orientación, o que lles impediría atopar o camiño para regresar ás súas colmeas.
Outros culpan á seca e ata ás ondas dos teléfonos móbiles, pero o certo é que ninguén sabe de certo cal é o verdadeiro desencadeamento.
Á espera de que se despexe a incógnita, os apicultores temen que non haxa suficientes abellas para polinizar moitos dos cultivos que florecerán no próximo mes e que inclúen desde peras ata melóns, pexegos e alfalfa.
En Galicia, desde hai anos, os apicultores denuncian a mingua constante das colonias e atribúen o suceso aos efectos do cambio de clima, que xa se manifesta na desaparición dos anfibios.
Escena
O regreso de Moscoso
O que foi un dos fundadores do grupo "Voces Ceibes" dirixe unha recreación de poemas de León Felipe cun grupo de teatro mexicano
Moscoso con membros do grupo
No Forum Metropolitano, dentro da programación do INCE actuou onte o grupo coahuilense mexicano "A Gaivota" que presentou unha escenificación de poemas de León Felipe titulada "Antoloxía rachada", de acordo coa dramaturxia e dirección de Xerardo Moscoso, un nome mítico en Galicia xa que fora un dos fundadores, nos anos setenta, do movemento musical "Voces Ceibes".
Moscoso, que nacera en México, fillo de emigrantes, e estudara medicina en Santiago de Compostela, integrouse con outros cantantes como Vicente Araguas, Xoan Rubia, Miro Casabella ou Suso Vaamonde na que entón se considerou como unha canción protesta baseada tanto en textos propios como noutros de Manuel María ou Celso Emilio Ferreiro.
Despois de varios problemas políticos que lle causaron dúas fuxidas de España, unha cara a Suíza e logo, xa en 1976, despois da morte de Franco pero antes do goberno democrático, cara á súa terra natal mexicana, chega agora cun grupo formado por estudantes e traballadores dos municipios de San Pedro das Colonias, Francisco I. Madero e Torreón Coahuilla que segundo di "pretende potenciar a inquedanza, entre xoves e adultos como futuros espectadores ou artistas potenciais".
Sobre o seu labor di que "intentamos crear espectáculos que ademais de revelarnos as paixóns humanas e traernos novas de nós mesmos, sexan un espello da sociedade na que vivimos".
4.000 toneladas de peixe cada ano
O Consello da Xunta decretou o 15 de febreiro deste ano a "supramunicipalidade" dos proxectos de Stolt Sea Farm, ó ser un investimento importante para a comunidade, próximo ós 75 millóns de euros.
Os dous proxectos pretenden crear ó redor de 180 postos de traballo e ter unha produción conxunta de 4.000 toneladas de peixes planos ó ano.
Carlos Jean renega da electrónica e opta polos sons rockeiros
Músico e cantante.
O músico nado en Ferrol actuou onte na Coruña para presentar o seu último traballo, "Mr. Miracle", dentro da xira 100 Pipers Music
Carlos Jean está de xira
Malia estar considerado o alquimista da electrónica, o ferrolán Carlos Jean, un dos artistas e produtores máis prolíficos dos últimos tempos renuncia agora a un ritmo que, malia estar de moda, a el xa lle "aburre".
O produtor de artistas tan diferentes como Bebe, Alaska, OBK, Marta Sánchez ou Pastora Soler presentou onte na discoteca Punto 3 da Coruña o seu último traballo, Mr. Miracle, dentro da mini-xira de 100 Pipers Music na que tamén participa Deluxe, o proxecto musical de Xoel López.
"Neste disco hai máis cancións que no anterior (Back to The Earth) que era máis latino e este é máis anglosaxón", sinala o músico que sente algo especial cando regresa a Galicia, malia que tamén ten antepasados haitianos.
"Cando actúo en Galicia é algo especial, porque sinto como se algo me tocase o estómago", di o músico que triunfou con Mr. Dabada nas listas nacionais e internacionais en países tan dispares como Xapón ou Arxentina.
"Mr Dabada está tendo moito éxito en Estados Unidos porque hai unha campaña que arrasa en todo o mundo.
O segredo do meu éxito creo que está en ser atemporal e aestilos, e en facer as cousas ben", opina.
"Hai tantos grupos electónicos agora como Dover ou Marlango, que non me gustan, pero eu xa quero volver a ser analóxico.
Gústanme as discrepancias inglesas;
en España parece que todos nos levamos ben, pero hai que ser máis sinceros.
A min aburriume a electrónica", asegura.
É por iso que agora prefire facer os seus concertos con moito rock.
"De feito, o único elemento electónico que está no escenario é o DJ e a xente reacciona moi ben", di.
"Eu fago de todo e, sobre todo, respecto a música ben feita", considera.
O creador do hit Give Me The 70"s, que arrasou tanto nas emisoras alternativas como comerciais, continúa a traballar no próximo disco que está a gravar coa actriz Najwa Nimri que sairá á volta do verán con ritmos que se afastan daquel No Blood de tempos lentos.
"Neste disco hai máis guitarras e máis pop:
en xeral o sonido está máis definido e elaborado", explica o músico.
Logo de once anos traballando a un ritmo frenético, o ferrolán asegura que continuará así "até que aguante".
De feito, nos próximos meses, está a traballar como produtor nos novos proxectos de Hombres G, Merche, Marta Sánchez ou Miguel Bosé.
Co tempo conseguiu converterse en marca de éxito e, sobre todo, de creatividade e innovación.
O vindeiro 19 de abril rematará a xira 100 Pipers Music en Vigo na Sala Olimpia de Vigo e Deluxe porá o punto e final ó seu pequeno tour na Sala Capitol de Compostela o 8 de xuño.
O tesouro para o futuro
En 25 anos, Galicia creou un espazo propio para o xénero e a perspectiva é de continuo aumento
A produción de literatura infantil e xuvenil en España creceu un seis por cento no 2006 e superou o máximo histórico dos 55 millóns de exemplares editados, aínda que as súas vendas baixaron un 3,3 por cento con respecto ao ano anterior, segundo o anuario elaborado pola editorial SM.
En Galicia, segundo Xosé Antonio Neira Cruz, que fai o balanzo galego dentro do informe, a progresión segue unha liña ascendente e "non apunta a indicios dun parón inminente".
En só 25 anos, a Literatura Infantil e Xuvenil galega pasou "dunha presenza testemuñal de autores e obras á configuración de todo un subsistema dentro da literatura galega que destaca pola súa coherencia e solidez".
O panorama galego caracterízase polo seu "dinamismo" e protagonismo do álbum ilustrado.
Un exemplo da actividade é a celebración da sétima edición do Salón do Libro Infantil e Xuvenil de Pontevedra.
A narrativa infantil galega, orientada a un público de entre 6 e 12 anos de idade, conta "historias ben escritas, pero exentas de risco", segundo o informe.
Ao tempo, na narrativa xuvenil contempla un descenso do número de publicacións, "aínda que non da calidade".
A poesía, o teatro e o cómic son os terreos menos cultivados polos autores de literatura infantil e xuvenil en Galicia, cun escaso número de títulos editados no 2006.
En canto á realidade lingüística, o anuario subliña que a presenza de dúas linguas nos centros educativos conleva que os alumnos lean menos en castelán, pero máis en global.
O ano pasado editáronse no Estado uns 12.000 títulos, un 10 por cento máis ca no 2005.
A facturación incrementouse tamén nun 2,6 por cento, e representa case un 10 por cento dos ingresos no sector editorial.
Ao tempo, as vendas diminuíron nun 3,3 por cento, debido a un crecemento do 6 por cento do prezo medio por exemplar, que acada os 7,08 euros.
O anuario reflicte tamén a historia das obras destinadas a criar arañeiras:
tres de cada dez libros que se producen quedan sen vender, ben nos almacéns das editoriais, ben nos estantes das librerías.
E, segundo o informe, é un dato que empeora cos anos.
Nas outras comunidades históricas, a situación é variable.
A produción de libros para nenos e mozos en catalán _actividade editorial que comezou hai 40 anos_ superou os 12.000 exemplares no 2006, mentres que no País Vasco, a perspectiva é máis pesimista:
creceron as publicacións en eúscaro, pero non aumentou o número de lectores.
A lectura é o calcañar de Aquiles
"A literatura infantil e xuvenil pasa por un momento de gran vitalidade", afirmou durante a presentación do informe a xerente de SM, Elsa Aguilar.
A análise recolle tamén un estudo monográfico sobre o papel da escola na promoción da lectura durante o período de 2004 e 2005.
Neste sentido, "a lectura aparece como o gran calcañar de Aquiles do ensino público", indicou Felipe Romeu, psicólogo educativo e responsable da análise.
Romeu explicou que "existe un gran conflito entre o que lles interesa ós alumnos e o que os profesores mandan ler".
O experto propuxo "enriquecer os criterios de selección" e "abrirse a outros campos, como internet ou o cómic, para chegar mellor ós alumnos".
De futuro
O Congreso aproba a Lei do libro por unanimidade
Os populares apoian pero rosman
"Esta Lei do libro é unha lei de todos e para todos nun sector vital para a cultura do país", asegurou a ministra de Cultura, Carmen Calvo, no Congreso, onde foi aprobada, por 301 votos a favor e ningún en contra, a nova Lei de lectura, o libro e as bibliotecas, un texto legal co que, segundo a ministra, "se cumpre un obxectivo estratéxico na política do Goberno".
Respecto ó momento máis polémico da nova norma, o do prezo fixo dos libros, fóra dos de libros de texto, a ministra de Cultura destacou no Congreso que "a lexislación regula o prezo único dos libros como recoñecemento da súa excepcionalidade cultural dentro dun sector que publica máis de 70.000 títulos anuais que non verían a luz no mercado se o sector só se rexese pola lei da oferta e a demanda".
Aínda que, polo que ó texto se refire, "mantense o prezo libre, segundo o criterio do detallista que compite con outros detallistas, pero limitado polo réxime xeral de prezos que persegue prácticas como a venda con perdas".
Pola súa banda, os diferentes grupos parlamentarios mostraron o seu apoio á nova Lei do libro, aínda que tamén expuxeron diferentes posturas como os populares para os que, segundo a súa portavoz Beatriz Rodríguez Salmóns, "a Lei non está mal, está ben, pero non é unha boa normativa, porque debería ter máis contido".
Obras educativas
Makakiños, libros para nenos con necesidades especiais
Kalandraka publicará en breve dous novos títulos da colección dirixida a cativos con parálise cerebral, autismo ou disfasia
Tras adaptar algúns dos seus álbumes ilustrados a unha linguaxe comprensible para nenos con parálise cerebral, autismo ou disfasia, a colección Makakiños de Kalandraka dá un salto ao elaborar materiais específicos para contribuír á autonomía e á seguridade persoal dos rapaces con problemas de desenvolvemento ou comunicación.
Paz Castro, responsable de comunicación de Kalandraka, anunciou onte nunha conversa con AGN que a editorial está a traballar na creación de obras que recollen "aspectos da vida cotiá" de xeito que os rapaces "gañen en seguridade persoal".
E está a facelo polo método de ensaio e erro, no que os propios destinatarios exercen o control de calidade.
"É un proxecto experimental, porque ningunha outra editorial traballará en España na edición destas obras", din dende Kalandraka.
O compromiso da editorial xurdiu das demandas de BATA (Baión Asociación de Tratamento do Autismo), unha organización que traballa con pequenos autistas.
BATA conta cun equipo de educadores expertos neste eido que, ata a aparición da colección Makakiños, elaboraba artesanalmente as obras de apoio adaptadas a unha linguaxe comprensible para os nenos coas que traballar nas aulas.
A experiencia de BATA foi decisiva na elaboración dos materiais a cargo de Kalandraka.
A editorial non desbota a creación dunha liña editorial destinada a nenos con discapacidade visual.
"Pensamos facelo, máis tarde ou máis cedo, pero non en solitario", dixo Castro.
Publicación
"Memorial da liberdade" recupera a Galiza represaliada
Con Castelao, Granell ou o mesmo Foucellas
Castelao, Granell, Bóveda, Seoane, Mariví Villaverde, Placeres Castellano, Ramón Piñeiro, Vítor Casas, son só algúns dos nomes que construíron Galiza e cuxo labor durante a época da represión recolle agora a publicación Memorial de Liberdade, que onte presentou o director xeral de Creación e Difusión Cultural, Luís Bará, na Casa da Parra en Compostela.
No acto, estivo acompañado por unha testemuña da época, o intelectual Isaac Díaz Pardo e o comisario da mostra e prologuista do libro, Xosé Enrique Acuña.
A obra, homónima da exposición organizada pola Consellaría de Cultura do 3 de novembro ao 31 de xaneiro no Auditorio de Galicia, compila debuxos, gravados, publicacións, propaganda da época, fotografías e documentación dos dous bandos.
Un traballo monumental de recuperación da memoria que converte ao libro nun referente da historia máis esquecida de Galiza e que ten como próposito restaurar as ausencias, os silencios e os agravios sufridos polo país.
Case 600 páxinas percorren a historia de Galiza desde 1936 ata 1977 a través dos homes e mulleres que permaceron fieis ás súas ideas de liberdade.
O libro, que se divide en dez apartados, dá cabida aos artistas que combateron por un país libre, ás probas documentais da violencia coa que se exerceu o poder e ao esforzo dos que gardaron o recordo da liberdade.
Con prólogo de Xosé Enrique Acuña, comisario da mostra homónima, a obra comeza con imaxes e publicacións dos acontecementos antes da explosión da guerra.
Lémbrase o Seminario de Estudos Galegos, a propaganda a prol do Estatuto de Galiza, as imaxes de Pacheco e Carlos Velo e carteis de Seoane.
Andrómenas
Novo interese polo futurismo ruso nunha mostra de Londres
"Unha labazada ó gusto público", título do manifesto publicado polos futuristas rusos no 1912, é o título dunha exposición que acaba de inaugurarse na colección Estorick, de Londres, especializada nas vangardas italianas do século XX.
O novo interese no futurismo ruso coincidiu co redescubrimiento nos sesenta polos europeos occidentais das vangardas rusas.
Bouquet:
"Traballo mellor, porque perdín o medo a actuar"
A actriz francesa Carol Bouquet, protagonista da película Nordeste do director Juan Solanas, asegurou que tras 30 anos de carreira no cine pode dicir que "traballo mellor que cando tiña 20 ou 30 anos", porque "perdín o medo a actuar".
Estreas de cine
Dúas antagónicas celebridades británicas, Judi Dench e Rowan Atkinson, dispútanse a carteleira con Diario dun escándalo e As vacacións de Mr. Bean respectivamente, nunha fin de semana na que Paz Vega estrea Fundido a negro.
Diario dun escándalo
Judi Dench e Cate Blanchet bátense nun duelo interpretativo en Diario dun escándalo, unha película que oscila entre o drama de personaxes e o thriller psicolóxico, e pola que ambas optaron ó Óscar na última edición destes premios.
As vacacións de Mr Bean
O humorista británico Rowan Atkinson retoma para o cine o personaxe que o fixo famoso na televisión, Mr. Bean, nesta película na que o seu humor absurdo e de escasos diálogos desembarca agora en Francia.
Days of glory
Precedida polo recoñecemento da crítica pero, sobre todo, por unha notable repercusión social en Francia, Days of glory fixo historia en Francia ó conseguir que, tras corenta anos de pensións conxeladas para os ex combatentes das colonias galas durante a Segunda Guerra Mundial, Chirac decidise equiparalas ás dos franceses.
Fundido a negro
A actriz española Paz Vega prosegue a súa traxectoria internacional con Fundido a negro, unha historia de cine dentro do cine na que tamén aparecen Diego Lúa, Danny Huston e Christopher Walken e que rescata a figura de Orson Welles cando, tras separarse de Rita Hayworth nos corenta, trasladouse a Italia para rodar nos estudos de Cinecittà.
Descubrindo os Robinson
Un elenco formado por Angela Bassett, Daniel Hansen e Tom Selleck comparte protagonismo con criaturas animadas, como o malvado Bowler Hat Guy, na película infantil da factoría Disney Descubrindo ós Robinson, unha fábula de acción con música de Danny Elfman.
The messengers
O terror de inspiración oriental volveu conseguir como xa ven sendo habitual nos últimos anos un número un no despacho de billetes estadounidense con The messengers, o filme co que os irmáns hongkoneses Danny e Oxide Pang debutan no cine norteamericano.
Vidas ó límite
O guionista de Training Day, David Ayer, contou para Harsh times. Vidas ó límite, o seu debut como director, co actor Christian Bale, ó que mergulla nun drama que analiza os traumas psicolóxicos que vive un antigo soldado da Guerra do Golfo.
Nordeste
A musa de Luis Buñuel e ex moza Bond, a francesa Carol Bouquet, fala en castelán en Nordeste, unha película do director arxentino Juan Solanas.
Regreso ó inferno
Tras os dramas sensibles de De-lovely e A casa da miña vida, o realizador Irwin Wikler traslada o seu retratos de personaxes á guerra de Iraq, con Samuel L. Jackson.
Certame
O premio Eganet recoñece a calidade da web de 'El Correo'
Juan Martínez, responsable das webs do Grupo Correo Gallego, recolleu o galardón á iniciativa máis innovadora
O responsable das edicións dixitais do Grupo Correo Gallego, Juan Martínez, recibe o premio do director xeral de Comunicación Audiovisual, Manuel Fernández
O portal en internet de El Correo, www.elcorreogallego.es, resultou ser o gañador na categoría de comunicación web da IV edición dos premios Eganet, que desde 2003 convoca a Asociación de Empresas Galegas Adicadas a Internet e as Novas Tecnoloxías.
Desde o portal tamén se pode acceder ás webs dos medios de comunicación do Grupo Correo Gallego, entre as que se contan www.galicia-hoxe.com, www.tierrasdesantiago.com, www.radioobradoiro.com _con emisión en directo da programación da emisora_ e www.correotv.es.
O galardón foi recollido onte pola tarde polo responsable das edicións dixitais do Grupo Correo Gallego, Juan Martínez, nun acto celebrado no Auditorio de Galicia de Santiago.
Na edición deste ano presentáronse 163 candidaturas ás nove categorías, das cales foron seleccionadas 27 finalistas e destas o xurado escolleu as premiadas.
Na categoría de Iniciativa o premio foi para a empresa Quobis Networks (www.quobis.com), do Porriño (Pontevedra) pola alta capacitación técnica dos seus profesionais na área de integración de sistemas de protocolo de internet (IP).
Na de Net-Art resultou vencedora a empresa Interacción de Vigo pola web oficial da longametraxe De Profundis (deprofundislapelicula.com).
O premio E-Comerce foi para Turismo de Santiago, polo seu portal santiagoreservas.com, que permite realizar reservas para a estancia na capital galega.
Promoción do software libre desde Mancomun.org
No apartado de software libre resultou premiada a iniciativa Mancomun.org do Centro de Supercomputación de Galicia (www.cesga.es), que promociona o software libre nos ámbitos institucional, empresarial, educativo e de voluntariado.
O galardón na de comunicación web institucional concedeuse á empresa compostelá Imaxin Software pola súa campaña Keco e a busca dá Ecopanda (www.ecopanda.org) para a Consellería de Medio Ambiente, mentres que o foro Tadega (www.tadega.net) gañou o de tecnoloxía accesible polo seu sitio web realizado por profesionais en atención á diversidade.
O correspondente ás campañas publicitarias na rede foi para a axencia La Nuestra Comunicación Publicitaria (www.eslanuestra.com) de Oleiros (A Coruña) polo seu proxecto de fomento da Formación Profesional titulado E logo ti, ¿que vas facer?.
No apartado de Mellor Aplicación On-Line foi premiada a empresa Satdata Telecom (www.satdata.es) de Culleredo (A Coruña), que ideou un sistema de control e seguimento de flotas de vehículos mediante o uso de tecnoloxías como GPS e GPRS.
Ademais, Eganet outorgou un premio especial polo Plan Estratéxico Galego dá Sociedade dá Información (Pegsi) á Consellería de Innovación.
Recolleuno o responsable deste departamento do Goberno autonómico, Fernando Blanco, que pechou o acto de entrega dos galardóns xunto coa presidenta de Eganet, Beatriz Legerén.
O de onte non é o primeiro galardón para a edición dixital do diario compostelán.
En decembro de 2005, o portal para móbiles da web de El Correo, www.elcorreogallego.es/movil, desenvolvido pola empresa ferrolá Loroestudio, obtivo o segundo premio da feira Movilforum en Madrid.
Na actualidade, os contidos das webs do Grupo Correo Gallego son xestionados a diario por un equipo de profesionais encabezado por Juan Martínez, responsable das webs, e composto por Lucía Cheda, Noel Pérez, Ana Carnoto, Juanjo Eireos, Javier Seoane, Esteban de la Iglesia, Charo González e Jorge Margolles.
Requiren unha completa análise
Greenpeace reclamoulle onte á Xunta que comece a facer ben as cousas en materia acuícola e efectúe unha correcta revisión do Plan, autorizando aqueles proxectos viables economica e bioloxicamente.
"A Administración está tratando de contentar a todo o mundo e vai acabar por non facer o que debe:
velar polo cumprimento das normas".
Encontro
Ábrense as portas de Xuventude Galiza Net para 1.500 mozos
Uns 1.500 mozos e mozas participarán desde hoxe e ata o domingo na oitava edición do encontro informático Xuventude Galiza Net, no que poderán conectarse gratuitamente a internet a unha velocidade de 1 Gb por segundo, así como asistir a conferencias e optar a premios.
Así, o certame inaugurarase ás 10.30 horas de hoxe coa apertura de portas do Palacio de Congresos de Santiago e a instalación e configuración dos equipos, e finalizará o domingo.
Tras a presentación do encontro ás 12.00 horas, o especialista en <distinto tipo="outra_lingua">product training</distinto> Carles Agea pronunciará unha conferencia sobre Alta definición, e xa pola tarde, o director de mercadotecnia de FON España, Alberto Méndez, analizará o Movemento FON: Revolucionando o Wifi.
Ás 17.00 o director de mercadotecnia da compañía galega Blusens, Miguel Churruca, protagonizará a charla principal e presentará en primicia a súa plataforma Blue:Generation.
A continuación, o especialista de MVP de Microsoft Ibérica, Miguel Ángel Ramos, falará sobre O desenvolvemento de xogos.
O primeiro día de Xuventude Galiza Net pecharase coa conferencia Emprego nas TIC. O modelo Coremain da xerente de recursos humanos de Coremain, Ana Alvarez.
Durante a tarde de hoxe iniciaranse os torneos WGT de xogos en rede e a competición de debuxo rápido Fast 2D.
Mañá sábado os participantes recibirán a visita do vicepresidente da Xunta, Anxo Quintana, e poderán asistir á conferencia do xefe do servizo de informática de Vicepresidencia da Xunta, Víctor Rodríguez, sobre O futuro dous medios de almacenamento: HV, DVD e Blu Ray e visionar a película de Filmax Animation Pérez, o rato dos teus soños.
O domingo celebraranse as finais dos xogos, proxectaranse as competicións de deseño de caixas de PC e procederase á entrega de premios.
A Vicepresidencia da Xunta indicou que nove de cada dez asistentes a este evento serán homes.
En canto á procedencia, un 86% dos participantes residen en Galicia, dos cales o 45,11% proceden da Coruña, o 26% de Pontevedra, o 8,4% veñen de Ourense e Lugo rexistra o menor número de inscritos, cun 6,36%.
"En alerta máxima"
O conselleiro vasco de Interior asegura que tanto o Ministerio como o seu departamento traballan coa idea de que ETA está intentando "reconstituirse e actuar".
A demanda "non moi extensa" será entregada á "sala do 61" do Tribunal Supremo á que lle corresponde, segundo a Lei de partidos, "declarar a improcedencia da continuidade ou sucesión dun partido disolto"
Ibarretxe, no centro, conversando co presidente de Elkargi, á dereita, e co deputado González de Txabarri, onte
O conselleiro de Interior do Goberno vasco, Javier Balza, recoñeceu onte que tanto o Ministerio como o seu Departamento están a traballar na loita antiterrorista con "alerta máxima" porque ETA está intentando "actuar".
Balza, nos corredores do Parlamento Vasco, deu a coñecer que onte mantivo unha conversación co ministro do Interior, Alfredo Pérez Rubalcaba, sobre a actual situación na loita contra ETA despois da desarticulación do comando Donosti en Guipúscoa e as detencións producidas en Francia.
Explicou que máis aló de que haxa indicios ou non para pensar nun "atentado inminente", que é algo que forma parte dun "tipo de declaracións públicas máis que do traballo policial", o que si está claro é que a organización terrorista "está intentando reconstituír comandos e actuar".
Fronte a isto, tanto o portavoz do PSOE no Congreso, Diego López Garrido, como o coordinador xeral de IU, Gaspar Llamazares, aseguraron que "non pode dicirse que haxa ningún tipo de alerta máxima".
Mentres, o presidente do PP, Mariano Rajoy, afirmou que "se din que hai situación de alerta haberá que facerlles caso, pois eles teñen a información".
Na clausura dun encontro empresarial de Elkargi, o lehendakari, Juan José Ibarretxe, sinalou que o actual é un momento "preocupante" e "delicado" para construír "un espazo sen violencia" e asegurou que a sociedade vasca non lle pide a ETA que "reconstrúa o comando Donosti" senón que anuncie que a violencia "acabou para sempre, na marxe dos acordos políticos" que corresponden, en exclusiva, aos partidos.
Indicou que "se hai algo" que lle "aterra como lehendakari e como persoa é volver cara a atrás" no camiño da pacificación e opinou que ETA lle debe o alto o fogo definitivo á sociedade vasca.
Fronte a isto, o secretario xeral do Partido Popular, Ángel Acebes, advertiu desde Sevilla de que a detención dun comando de ETA demostra que "non existiu un alto o fogo real" nin tampouco unha "vontade real" de abandono das armas, e lembroulle ao Goberno que "a única política posíbel é a da derrota" dos terroristas.
A Fiscalía presenta o martes ou o mércores a ilegalización de ASB
A demanda "non moi extensa" será entregada á 'sala do 61' do Tribunal Supremo á que lle corresponde, segundo a Lei de partidos, "declarar a improcedencia da continuidade ou sucesión dun partido disolto"
A Fiscalía presentará a semana que vén, o martes ou o mércores, a demanda de ilegalización de Abertzale Sozialisten Batasuna (ASB), que solicitou a súa inscrición como partido o pasado día 20 e que o Ministerio Público considera "continuación ou sucesión" da ilegalizada Batasuna.
Segundo informaron fontes fiscais, o escrito de demanda será "non moi extenso" e presentarase ante a chamada sala do 61 do Tribunal Supremo de forma independente a outro no mesmo sentido que prepara a Avogacía Xeral do Estado e que podería estar listo esta mesma semana.
O artigo 12.3 da Lei de Partidos Políticos establece que á sala do 61 correspóndelle "declarar a improcedencia da continuidade ou sucesión dun partido disolto".
Para realizar esa declaración, o tribunal terá en conta "a similitude substancial de ambos os partidos políticos, da súa estrutura, organización e funcionamento, das persoas que as compoñen, rexen, representan ou administran, da procedencia dos medios de financiamento ou materiais ou de calquera outras circunstancias relevantes".
O mesmo artigo dispón que cando un partido sospeitoso de ser sucesor doutro ilegalizado solicite a súa inscrición "poderán instar o pronunciamiento da sala sentenciadora o Ministerio do Interior e o Ministerio Fiscal".
A primeira análise da acta de fundacións e dos estatutos de ASB, realizado por Interior o mesmo día en que esta organización solicitou a súa inscrición, xa reflectiu varios indicios de ilicitude.
Entre eles figura o feito de que varias das persoas que aparecen como promotoras do novo partido teñen vínculos directos con Batasuna, caso de Marije Fullaondo, membro da Mesa Nacional da formación ilegalizada e a quen o xuíz da Audiencia Nacional imputou o pasado 31 de outubro un presunto delito de integración en ETA.
O departamento que dirixe Alfredo Pérez Rubalcaba tamén apreciou que a denominación utilizada polo partido que solicitou a súa inscrición ten coincidencia ou semellanza coa da formación ilegalizada, xa que ambos empregan o termo Batasuna (Unidade).
Estes motivos serán incluídos nos escritos de demanda que presentarán a Fiscalía e os servizos xurídicos do Estado, segundo as mesmas fontes.
TSXPV cita a declarar a López e Ares o próximo 19 abril
O Tribunal Superior de Xustiza do País Vasco (TSXPV) citou para o próximo día 19 de abril os dirixentes do PSE-EE Patxi López e Rodolfo Ares para que declaren como imputados na causa aberta polas súas reunións con membros da ilegalizada Batasuna, segundo o fixo público onte o Alto Tribunal vasco.
Pleno monográfico
ERC apoia soa no Parlamento a independencia de Cataluña
Os 21 republicanos votan a favor da súa proposta solicitando "o dereito democrático a decidir a constitución dun Estado propio no seo da UE" se o Constitucional non avala o Estatut, mentres que 113 deputados (de CiU, PSC, ICV-EUiA, PPC e Ciutadans) o fixeron en contra
ERC quedou onte soa no Parlamento defendendo que Cataluña poida converterse nun Estado propio na Unión Europea, despois de que a formación republicana rexeitase unha emenda de CiU moi similar ás súas formulacións.
Na segunda xornada do debate monográfico do despregamento do Estatut, os 21 deputados de ERC votaron a favor da súa proposta de resolución, que pedía que Cataluña exerza "o dereito democrático a decidir a constitución dun Estado propio no seo da UE" se o Tribunal Constitucional non avala o Estatut, mentres que 113 deputados, os de CiU, PSC, ICV-EUiA, PPC e Ciutadans, votaron en contra.
ERC e CiU presentaran no Parlamento textos que defendían a autodeterminación de Cataluña, o que alimentou a idea de que era posíbel que o Parlamento se pronunciase a favor da independencia.
Pero finalmente estes grupos foron incapaces de entenderse e ata CiU retirou in extremis a súa proposta de resolución, que pedía non renunciar ó dereito de autodeterminación, ao non contar co apoio suficiente para que prosperase, tal e como prometeu antonte.
A pesar das presións socialistas e dalgúns dirixentes republicanos, ERC optou por manter a súa proposta soberanista, que incomodaba o presidente catalán, José Montilla, e votou por separado dos seus socios de goberno neste asunto.
Compromiso de non acordar ren cos deputados de CiU
Non obstante, para non poñer en apertos o goberno de Entesa, ERC comprometeuse cos grupos que apoian o goberno catalán a non alcanzar ningún pacto con CiU, e así o cumpriu.
E iso a pesar de que CiU lles ofreceu aos republicanos unha proposta de transacción máis soberanista que a de antonte para poñer presión sobre a decisión de ERC.
En concreto, a federación ofreceulle a ERC pactar un texto no que expuña que se o TC recortaba o Estatut, puidese celebrarse un referendo de autodeterminación para decidir se Cataluña constitúe un "Estado propio" no seo da UE, pero o acordo non foi posíbel.
A proposta de ERC que se votou no Parlament referíase de forma crítica ao acordo entre Artur Mas e José Luis Rodríguez Zapatero sobre o Estatut ao dicir que suprimiu os "eixes básicos" do texto aprobado polo Parlamento, e engadía que se o TC non avala o novo Estatut, "a vía autonomista quedará nunha calella sen saída".
Así mesmo, tamén subliñaba que, se iso sucede, "de acordo coas reiteradas resolucións neste sentido deste Parlamento, o pobo de Cataluña ha de exercer o seu dereito democrático para decidir a constitución dun Estado propio no seo da Unión Europea".
"Respecto á integridade"
O Parlamento aprobou onte, cos votos de PSC, ERC, ICV-EUiA e CiU, un punto dunha proposta de resolución presentado polos grupos que apoian o goberno catalán que esixe "respecto á integridade do texto estatutario referendado polos cataláns".
O punto aprobado di tamén que "o Parlamento se reafirma no convencemento da constitucionalidade do Estatut" e expresa o seu "apoio" ás alegacións presentadas polo Parlament e polo goberno catalán ante os recursos do PP contra o Estatut.
11-M
O PSOE pídelle a De Mera que deixe a acta de eurodeputado
O ex xefe da Policía négase a darlle un nome ao tribunal.
Mayor Oreja chama os socialistas "voitres preeiros" por reclamar a dimisión
A portavoz adxunta do PSOE no Parlamento Europeo, Elena Valenciano, reclamoulle onte ao ex director xeral da Policía e eurodeputado do PP, Agustín Díaz de Mera, que renuncie ao seu escano por "mentir" e "obstruír" o labor do tribunal que xulga os atentados do 11-M en Madrid.
O tribunal que xulga o 11-M impuxo antonte unha multa de 1.000 euros e ordenou deducir testemuño contra Díaz de Mera por un delito de desobediencia grave, despois de que este se negase a revelar o nome da persoa que o informou da existencia dun suposto informe sobre vinculacións entre ETA e os atentados.
O portavoz do PP no Parlamento Europeo, Jaime Maior Oreja, considerou onte que os eurodeputados socialistas españois adoptan "a actitude de voitres preeiros" por pedir que Agustín Díaz de Mera renuncie á súa acta de eurodiputado, a pesar da súa "difícil posición".
O presidente do PP, Mariano Rajoy, asegurou onte que Díaz de Mera, "como calquera cidadán, debería atender os requirimentos xudiciais", aínda que apuntou "entender o dilema" que este afrontou ante o Tribunal.
Mentres, o secretario xeral do PP, Ángel Acebes, dixo onte que desexa que acaben comparecendo e informando ante o tribunal que xulga os atentados do 11-M "todos aqueles que poidan achegar a algo" respecto do suposto informe sobre as posíbeis vinculacións de ETA.
Pola súa banda, o coordinador xeral de IU, Gaspar Llamazares, acusou a Díaz de Mera de actuar como o "peón negro" na teoría da conspiración posta en marcha polo PP, hipótese, dixo, que "se desmorona como un castelo de naipes".
Desde a Confederación Española de Policía (CEP), o seu secretario xeral, Ignacio López, esixiulle ao funcionario que supostamente informou a Díaz de Mera que "dea un paso adiante" e "saia á luz pública".
"A pedra está no tellado dos funcionarios e son eles os que deberían acudir en auxilio da autoridade xudicial e declarar", dixo Ignacio López, onte.
"Hai que ter moito acougo"
O ministro de Xustiza, Mariano Fernández Bermejo, eludiu onte comentar a imputación de Díaz de Mera no xuízo do 11-M e pediu "moito acougo" ante o desenvolvemento da vista oral.
"Eu non falo dun xuízo que está en marcha (...) "hai que ter un pouco de respecto polos tribunais, moito acougo, e máis desde o Goberno".
A Conferencia de urbes, para despois do 27-M
O ministro de Administracións Públicas, Jordi Sevilla, anunciou onte a constitución da Conferencia de Grandes Cidades, para despois das próximas eleccións municipais do 27 de maio, así como a creación do Observatorio de Grandes Cidades.
Sevilla comentou que será un punto de encontro no que os municipios con características especiais por ser capital de comunidade ou de provincia, ou por albergar institucións, poidan "compartir co Goberno da nación e entre eles os problemas, solucións e inquietudes".
O CNI determina a autenticidade do vídeo ameaza
O Centro Nacional de Intelixencia (CNI) verificou a autentidade do vídeo de Al Qaeda que vertía ameazas contra España, pola presenza das nosas tropas en Afganistán.
Segundo confirmou onte o ministro de Defensa, o citado vídeo colgouse nas habituais "canles de comunicación" do terrorismo yihadista polo que asegurou que o Goberno "non vai desprezar ningunha ameaza que veña do mundo do terrorismo internacional e menos se as expresións formais son auténticas".
Zapatero saca case un "seis" no debate cidadán
O xefe do Goberno, José Luis Rodríguez Zapatero, obtivo un 5,94 de valoración entre os cidadáns que seguiron este martes a entrevista Tengo una pregunta para usted, de TVE, e un 68,6 por cento manteñen a mesma valoración sobre o presidente que antes do programa, segundo unha sondaxe do PSOE.
A enquisa foi encargada polo PSOE ao Instituto Opina e realizouse antonte a través de 800 entrevistas telefónicas a persoas maiores de idade de toda España.
Paso adiante, paso atrás
Podería ser a canción coa que se deu a coñecer Ricky Martin, pero non.
Estou a falar da realidade sobre o sector acuícola que, cando parece que todo está medianamente solucionado ou encarrilado, vai alguén e ¡chas!, as cousas deben volver cambiar o seu rumbo.
Primeiro, a Xunta parou o anterior Plan Acuícola para protexer o medio.
As empresas revolvéronse pero aceptaron o cambio de plans ata que Pescanova ameazou con marchar e inxectou un mar de dúbidas entre o empresariado do sector.
Pesca ofreceulles certas garantías e agora son os ecoloxistas os que non o ven claro.
E mentres, nós seguimos bailando, esperando a que acabe a canción.
Rafael Vera nega que lle prometera o indulto a Amedo
O ex secretario de Estado para a Seguridade Rafael Vera negou onte que lle ordenase en 1988 ao seu secretario Juan de Justo que realizase pagamentos con cargo aos fondos reservados ás mulleres dos ex policías José Amedo e Michel Domínguez tras o seu ingreso en prisión así como que lles prometese o indulto.
Vera, para quen o fiscal anticorrupción reclama 7 anos de prisión por un delito de malversación, declarou onte ante a sección 26 da Audiencia Provincial de Madrid.
No Golfo
Irán quere desculpas
Os iranianos aprazan a liberación da militar británica por mor da "actitude incorrecta" de Londres e esixen garantías de que non volverán violar as súas augas
Un grupo de estudiantes islamitas maniféstanse nas portas do Ministerio de Asuntos Exteriores de Teherán para pedir a execución dos 15 marines británicos
O xeneral Ali Reza Afshar, membro do Estado Maior do Exército de Irán, dixo onte que o Goberno británico debe pedir desculpas e ofrecer garantías de que non volverá a violar as augas territoriais iranianas para poder resolver a crise dos quince militares en poder de Teherán, segundo a axencia semi-oficial iraniana Mehr.
O xeneral destacou que "a solución lóxica para solucionar a crise é que as autoridades británicas recoñezan a realidade, presenten as súas desculpas e que se comprometan a non volver violar as augas territoriais iranianas"
Reza Afshar confirmou que a liberación da militar británica Faye Turney foi aprazada indefinidamente por mor da "actitude incorrecta" de Londres.
Segundo o alto mando militar, Irán decidira liberar a única muller entre os detidos "seguindo normativas islámicas e humanitarias", pero o "comportamento inapropiado de Londres provocou a suspensión" desa medida.
"Cando esta militar dixo estar arrepentida e pediu desculpas por invadir o territorio iraniano, as autoridades decidiron poñela en liberdade.
Non obstante os ingleses no canto de agradecer este xesto humanitario optaron pola ameaza", subliñou.
Ademais explicou que a decisión de liberala non respondía "ó medo ós estranxeiros, senón que se baseaba nas ideas islámicas do pobo de Irán".
"A guerra psicolóxica de Londres complicouno", sentenciou.
Con anterioridade, o secretario do Consello Supremo de Seguridade Nacional iraniano, Ali Lariyani, dixo á televisión estatal que Faye Turney non será posta en liberdade polo momento, tal como anunciara Teherán, debido á "incorrecta actitude" do Goberno británico.
Lariyani, que é tamén o principal negociador nuclear iraniano, afirmou que a actitude do Goberno británico representa "unha fuxida cara a adiante" e criticou que Londres lle pida ó Consello de Seguridade da Organización das Nacións Unidas que se pronuncie sobre a crise dos militares detidos.
"En lugar de enviar un equipo técnico para examinar o problema, anuncian a conxelación das relacións e ameazan co Consello de Seguridade.
Isto non arranxa a crise", aseverou.
O Goberno británico pediulle onte ó Consello de Seguridade que apoie a súa esixencia de que Irán libere de inmediato ós detidos, argumentando que estes se atopaban en augas iraquís baixo mandato da ONU cando foron apresados.
Lariyani sinalou que a "brusquidade do comportamento" de Londres leva a Irán a "optar pola vía xurídica" para abordar o asunto dos militares detidos.
O cónsul de Irán en Basora (sur de Iraq) acusou onte os soldados do continxente británico de rodear a súa oficina, pero o Exército británico rexeitou esta acusación, que se produce en plena crise diplomática entre Londres e Teherán.
O Ministerio de Defensa británico asegurou que o tiroteo que se rexistrou na zona produciuse tras unha emboscada tendida contra unha das súas patrullas cerca do edificio do consulado.
"Non é hora de retirar as nosas forzas de Iraq?
A embaixada iraniana en Londres difundiu unha segunda carta de Faye Turney, a única muller do grupo de 15 militares británicos capturados o pasado venres por Teherán.
"¿Non é hora de que empecemos a retirar as nosas forzas de Iraq e lle deixemos determinar o seu propio futuro?", pregúntase na misiva.
O texto, dirixido ó Parlamento británico, foi enviado por fax á axencia Reuters desde a delegación diplomática.
Por outra banda o portavoz oficial do primeiro ministro británico, Tony Blair, explicou onte que Reino Unido non busca a liorta con Irán, aínda que considera que a emisión das imaxes de Fane Turney e dos demais mariños e oficiais da mariña capturados foi algo "equivocado" en termos da máis básica humanidade.
Londres négase a recoñecer que os soldados estaban en augas iranianas sobre todo despois de que se presentaran as probas de satélite que segundo as autoridades británicas demostran que os seus oficiais estaban a 1,7 millas mariñas fóra das augas de Irán.
De momento os quince británicos non recibiron asistencia consular.
Irán dixo que ofrece a posibilidade de que representantes consulares británicos visiten o persoal capturado, pero aínda non se estableceu de que forma vai ter lugar esta reunión.
Desde o Foreing Office estase apremando para que a comunidade internacional se implique de forma máis directa neste caso.
O secretario xeral de Nacións Unidas, Ban Ki Moon, falou coas autoridades iranianas sobre iso.
Tamén o fixo o alto representante para a Política Exterior e a Seguridade Común da UE, Javier Solana.
"É importante que Irán vexa que está illado neste caso", dixo un portavoz de Blair.
Caribe
Castro reaparece cun artigo no que critica a idea do etanol de Bush
O líder cubano rompe o seu silencio de oito meses, provocado por unha enfermidade que se mantén como "segredo de Estado", para condenar, no diario oficial, a proposta do combustible alternativo de EEUU
Fidel Castro rompeu onte o seu silencio cun artigo no que reflexiona sobre o uso de combustibles alternativos e o cambio climático, oito meses despois da súa cesión provisional do poder ó seu irmán Raúl por unha enfermidade que se mantén como "segredo de Estado".
Castro, que en agosto cumprirá 81 anos, cedeu temporalmente o poder ó ministro das Forzas Armadas Revolucionarias (FAR) o 31 de xullo pasado, tras someterse a unha delicada intervención cirúrxica por unha hemorraxia intestinal.
O artigo que Castro asina no diario oficial Granma en primeira páxina aparece tras unhas semanas nas que se multiplicaron os comentarios de altos cargos do goberno da illa e de dirixentes aliados da Habana sobre a melloría do presidente cubano e a súa suposta volta á actividade política.
No texto, no que Castro non se refire ó seu estado de saúde nin aborda asuntos de política interna de Cuba, o xefe da revolución reflexiona sobre as consecuencias do uso do etanol como combustible baixo o título: "Condenados á morte prematura por fame e sede máis de 3.000 millóns de persoas no mundo".
O artigo critica a estratexia de Wáshington para impulsar o uso de combustibles alternativos a partir de alimentos e as súas consecuencias para os países pobres.
"Reducir e ademais reciclar todos os motores que consomen electricidade e combustible é unha necesidade elemental e urxente de toda a humanidade.
A traxedia non consiste en reducir eses gastos de enerxía, senón na idea de converter os alimentos en combustible", afirma Castro.
Na súa única alusión a Cuba, recoñece que o cambio climático está "afectando" a produción azucreira do país e apunta que, na illa, "o emprego de tal tecnoloxía para a produción directa de alcol a partir do zume de cana non constitúe máis que un soño ou un desvarío dos que se ilusionan con esa idea".
"No noso país, as terras dedicadas á produción directa de alcol poden ser moito máis útiles na produción de alimentos para o pobo e na protección do medio ambiente", asegura.
Os medios oficiais cubanos difundiron amplamente as reflexións do xefe de Estado, que esta vez non se acompañaron de imaxes nin son.
Na última foto de Fidel Castro convaleciente, divulgada polo diario colombiano El Tiempo a semana pasada, véselle conversando co Nobel de Literatura Gabriel García Márquez.
Está conectado coas decisións
A mediados de mes, o presidente do Parlamento cubano, Ricardo Alarcón, apuntou que Castro se recupera "de modo moi favorable" e está "moi conectado" con todas as decisións importantes.
Enerxía
Pizarro deféndese de Enel coa lei na man
O presidente de Endesa recorda que os italianos só poden votar na xunta de accionistas polo 3% e non teñen dereito a conselleiros
Manuel Pizarro, presidente de Endesa, durante a súa charla onte na Comunidade de Madrid
O presidente de Endesa, Manuel Pizarro, afirmou onte que a normativa en vigor impide que a italiana Enel vote na Xunta de Accionistas por encima do 3 por cento e ter representantes no Consello de Administración da eléctrica porque é propietaria de Viesgo.
Pizarro eludiu avanzar cal será a estratexia de Endesa no futuro ata que o Goberno decida se lle permite a Enel, participada nun 30 por cento polo Estado italiano, exercer dereitos políticos na eléctrica española.
"O primeiro que temos que saber é se se levanta o límite do 3 por cento.
Eu non teño información sobre iso e non sei se eles (Enel) teñen información que non coñece o mercado.
Cando isto se resolva xa veremos", afirmou no I Foro de Economía da Comunidade de Madrid.
O presidente da eléctrica recordou que a Enel déuselle "a benvida" como a calquera outro investidor, para a continuación recordar que o exercicio dos plenos dereitos de voto na Xunta e a súa presenza no Consello "é incompatible" coa normativa.
"Mentres a lei sexa esta, a nosa posición é esta", sentenciou.
O conselleiro delegado de Enel, Fulvio Conti, pediulle o mércores a Endesa que utilice o mesmo criterio para contabilizar a participación conxunta de Enel e Acciona e a de Caixa Madrid e E.ON.
Aprobada a nova normativa de opas
O Pleno do Congreso aprobou onte, con unanimidade, a reforma da Lei do mercado de valores en materia de opas e transparencia, que entrará en vigor o próximo 1 de agosto.
Vicente Martínez Pujalte, do PP, dixo que se trata dunha "boa" lei e pediulle ó Goberno que a respecte e a faga respectar, xa que, dixo, no caso de Endesa o Goberno non puxo os medios para facer cumprir a normativa.
Administración
Aprobado o Estatuto para 2,5 millóns de funcionarios
"Na defensa dos seus dereitos", di Caldera
O pleno do Congreso aprobou onte definitivamente, coa aprobación de emendas procedentes do Senado, o proxecto de Lei do Estatuto Básico do Empregado Público que regulará as condicións laborais de 2,5 millóns de funcionarios e empregados das Administracións Públicas.
O proxecto de lei contou co apoio de todos os grupos parlamentarios con excepción do PP.
O ministro de Administracións Públicas, Jordi Sevilla, reunirase cos interlocutores sociais o próximo 17 de abril para abordar o desenvolvemento deste Estatuto, que cualificou como "unha ferramenta esencial para mellorar a calidade na prestación dos servizos públicos ós cidadáns".
A partir de hoxe, afirmou Sevilla no Congreso, as Administracións "serán máis áxiles, flexibles e capaces de dar respostas ós cidadáns" .
Este novo Estatuto fixa unhas normas e dereitos básicos para todos os empregados públicos, dereitos como o dereito á negociación colectiva, unha nova estrutura retributiva (ligada á produtividade e os rendementos), novos modelos de promoción profesional, mellora as normas de acceso e a formación, e inclúe medidas para reducir a temporalidade.
Economía familiar
Rato, director do FMI, alerta do alto endebedamento
Aconsella a familias e empresas a investigar as condicións das hipotecas
O director xerente do Fondo Monetario Internacional (FMI), Rodrigo Rato, aconselloulles onte ás familias e empresas españolas que sexan prudentes á hora de endebedarse e que teñan en conta o risco de variación nas condicións dos préstamos, en alusión a posibles subidas dos tipos de xuro.
En opinión de Rato, a economía española está nunha situación favorable, pero o elevado endebedamento, vinculado sobre todo coa compra de vivenda, representa un "desequilibrio grande", fronte ó que habería que tomar medidas.
Nunha roda de prensa con motivo da súa visita a Holanda, Rato fixo fincapé en que España ten un "sector financeiro moi forte", que goza de "boa saúde", pero insistiu en que as familias "teñen que entender que o nivel de endebedamento ten un límite".
Recordou que "os intereses soben e baixan"e aconsellou que as familias ou empresas que se endebedan o fagan tendo en conta estas condicións variables.
O máximo dirixente do FMI sinalou que, a pesar da súa fortaleza, a economía española ten un "desequilibrio grande" no tema das hipotecas, polo que "hai que tomar medidas".
Podería retardar o crecemento da economía
Rodrigo Rato entrevistouse onte no instituto de Relacións Internacionais da Haia con autoridades e organizacións non gobernamentais holandesas para falar da axenda do FMI.
Nun informe publicado o mércores polo FMI, a institución que preside o político español advertiu que o elevado nivel de endebedamento hipotecario e empresarial e o alto déficit do sector externo poderían retardar o crecemento da economía española.
Trujillo cre que a Lei do solo tranquiliza a todos os españois
A ministra da Vivenda, María Antonia Trujillo, asegurou onte que os cidadáns "poden estar máis tranquilos" coa Lei do solo, actualmente en trámite parlamentario no Senado, porque "combate a opacidade e a especulación".
Trujillo recordou que, contra casos como o Malaya, o Ministerio de Economía e Facenda puxo en marcha un plan de prevención da fraude fiscal, tamén se creou a fiscalía especializada en delitos de urbanismo e desenvolveuse un plan de sustentabilidade da costa e a Lei de solo, que é "a peza clave que vai loitar contra a especulación", indicou.
Nunhas xornadas en Sevilla, organizadas polos rexistradores da propiedade, a ministra agradeceu as achegas deste colectivo á Lei do solo porque permite dar "transparencia e seguridade" a todas as operacións inmobiliarias de compra-venda.
Pérez Touriño:
"Galicia non pode esperar máis" pola alta velocidade
O presidente da Xunta lánzalle unha mensaxe clara á ministra de Fomento, Magdalena Álvarez:
"O AVE galego non pode ser atrasado en ningún caso", dado o conflito aberto cos traballadores de Serrabal, que se opoñen ó paso do ferrocarril porque isto suporía o peche da explotación
Emilio Pérez Touriño na rolda de prensa tras o consello da Xunta
O presidente da Xunta, Emilio Pérez Touriño, advertiulle onte ó Ministerio de Fomento de que Galicia "non pode esperar máis" polo Tren de Alta Velocidade de conexión de Galicia coa Meseta, e recordoulle que está comprometido cuns prazos que deben ser cumpridos.
O presidente galego fixo esta afirmación tras a reunión do consello semanal do seu Goberno, a preguntas polo conflito exposto pola mina de cuarzo de Serrabal, por onde pasa o trazado do ferrocarril, ó que se opoñen os traballadores para que non peche a explotación.
A preguntas sobre se o estudo sobre este asunto polo Ministerio de Fomento pode atrasar o AVE, Pérez Touriño sinalou que na Xunta "temos claro" a "cuestión central" de que o tren de alta velocidade "é clave para Galicia e non queremos atrasos nin dilacións de ningún tipo.
O AVE galego non pode ser atrasado en ningún caso", polo que lle recordou ó Ministerio de Fomento o seu compromiso cos prazos e a súa "responsabilidade de executalos e cumprilos", manifestou Pérez Touriño.
Tamén indicou que no Goberno galego "dialogamos, escoitamos, estamos próximos e preocupados" por calquera eventualidade que poida afectar a actividade dunha empresa, e insistiu en que as Consellerías de Política Territorial, Innovación e Traballo manteñen reunións coa representación dos traballadores da mina, no tramo entre Santiago e Ourense.
"O ministerio é o responsable de que se cumpran os prazos"
Pero, indicou, espera que en pouco tempo o Ministerio de Fomento, "que é o responsable do trazado e de que se cumpran os prazos, poña encima da mesa todos os informes e explicacións necesarias".
Tras sinalar que el non é o portavoz do Ministerio, indicou que Fomento "deberá dar conta" das razóns e en que a medida afecta ou non a mina nos prazos do AVE, e insistiu en que a Xunta quere evitar atrasos.
Touriño transmitirálle á ministra Álvarez todas estas preocupacións na súa reunión de abril.
Fútbol
Epidemia que non cesa
O interior brasileiro do Celta, Nené, convértese nun novo contratempo para Fernando Vázquez xa que é seria dúbida para recibir o Real Madrid por unha amigdalite
O Celta ten enfermidades de todo tipo, reais e metafóricas, físicas e psicolóxicas, visibles e invisibles.
E ademais unha simbólica, as anxinas.
A febre debilitouno e apenas lle quedan forzas para levantarse do incómodo leito no que se atopa, un fino colchón formado por tres equipos.
O Athletic Club podería converterse en calquera momento na saba de arriba.
Dóelle a garganta ó tragar saliva.
E tragou moita.
Fíxoo cada vez que lle expulsaron a un xogador _en once ocasións_ cada vez que lle pitaron un penalti en contra _seis_, cada vez que perdeu ou empatou en Balaídos _once_.
Cando confecciona o parte médico, cando estuda os datos da asistencia media da temporada a Balaídos, cando mira o calendario, e cando recorda.
Son incómodas e dolorosas as anxinas, enfermidade simbólica no Celta, real no caso dun dos seus interiores sobreviventes, o brasileiro Nené.
O técnico Fernando Vázquez reservoulle a banda dereita no partido do domingo ante o Madrid para que Gustavo López poida espremer ó máximo as súas calidades no costado esquerdo.
O nomeamento quedará en suspenso ata última hora.
Nené ten amigdalite aguda e onte non puido acudir ó adestramento, quizá hoxe tampouco poida.
É seria dúbida para o encontro ante o conxunto de Fabio Capello, quen ademais non para de recuperar xogadores.
Tamén algúns regresan no Celta, como Borja Oubiña, cuxa presenza entre os aptos supón unha dose de numerosas medicinas efectivas en moitas das enfermidades celestes.
Entre as altas figura tamén a do central Pablo Contreras, mentres que Núñez, Guayre e Iriney incorporáronse ós adestramentos para ir adquirindo gradualmente o estado de forma idóneo.
Quizá algún deles poida estar dispoñible para o partido do domingo.
O central romanés Gabriel Tamas adestrará hoxe e o seu estado físico é unha incógnita, xa que arrastra desde hai semanas unha pubalxia e disputou dous partidos consecutivos coa súa selección.
En principio, debería estar en condicións de xogar.
Lequi sorpréndese cando falan da crise do Madrid
"O Madrid non está en crise, a crise témola nós.
O Madrid segue sendo e será un dos grandes de España".
É a visión do central céltico Matías Lequi, quen tamén recordou que "nin o Madrid nin ningún outro equipo é invencible, aínda que, por suposto, hai que respectalo".
Destacou que a el o Madrid non lle parece imprevisible:
"A min o que me desconcerta é que che poden facer un gol en calquera momento.
Pelexan a liga e vannos complicar".
Cicinho aceptaría entrar nunha operación por Alves
O Real Madrid conta coa aprobación do brasileiro Cicinho para entrar como moeda de cambio co Sevilla, nunha futura negociación polo seu compatriota Daniel Alves, como admitiu o propio xogador madridista.
Cicinho desvelou as ofertas que recibiu o verán pasado cando tras a chegada de Fabio Capello, non era do agrado do seu adestrador polas súas calidades ofensivas.
"Decateime polo xornal, pero a min, non me chegou nada", afirmou sobre un primeiro intento de troco co Sevilla por Alves.
"Nese momento tiven o interese de Roma, Liverpool e West Ham pero do Sevilla non me dixo nada Mijatovic.
El díxome que estaba contento co meu xeito de xogar aquí", recoñeceu o lateral.
O alcol, novo inimigo do ex futbolista Maradona
Diego Maradona, de 46 anos, ten un novo inimigo, o alcol, independentemente da súa falta de aplicación na dieta alimentaria disposta polo seu médico, Alfredo Cahe, tras a operación para a redución do seu estómago á que se someteu en 2005.
Cahe admitiu onte que o ex futbolista, afectado por unha depresión, cometeu excesos "de alimentación e de bebida" nos últimos tempos, razón pola cal ingresou o mércores nunha clínica de Bos Aires cunha descompensación física.
"Diego estaba bastante mal animicamente por problemas familiares que non vou considerar;
tiña cousas importantes que non podía manexar, e iso levouno a estar depresivo", dixo hoxe Cahel.
Segundo o médico, Maradona non quería que o internasen.
"Espertou esta madrugada ás 2.30 e insultoume.
Volvérono sedar e durmiuse", comentou.
Volveu afirmar que non consome drogas, pero dixo que ultimamente fumaba tres ou catro puros por día e que iso tamén o prexudicou debido a que "nunca" tivo relación co tabaco.
Cahe insistiu en que a vida de Maradona "non corre perigo.
Deberá estar internado uns días e despois veremos como seguimos", dixo o médico.
Fútbol
Ir gozar ó Camp Nou
O deportivista Sergio avoga por afrontar o partido de mañá contra o Barcelona coa intención de desfrutar porque a situación llo permite
Sergio González, centrocampista do Deportivo, avogou por afrontar o partido de mañá co Barcelona coa intención de gozar porque a situación clasificatoria do equipo galego, a metade de táboa, o permite.
"O partido é complicado, pero penso que hai que afrontalo indo gozar, sabendo que enfronte hai un equipo con grandísimos xogadores nun escenario xenial, pero os tres puntos ante o Xetafe dannos tranquilidade e hai que ir a gozar e a pasalo ben", comentou o xogador do equipo coruñés.
O centrocampista catalán sinalou que a "situación tranquila" que ten o conxunto deportivista lle permite "o luxo" de poder gozar ante o Barcelona e tratar de dar a sorpresa no Camp Nou.
"Medo nunca o teño.
Somos conscientes do potencial que ten o Barcelona, pero iso fai que te motives máis.
Temos que ir coa idea de sacar o partido adiante e, por que non, dar a sorpresa", argumentou.
Para conseguilo, o xogador do Deportivo ten claro que os branquiazuis deben loitar pola posesión do esférico ante o Barcelona, unha teoría sinxela pero complicada de levar á práctica.
"Sempre dixen que ó Barcelona o que lle amola é que lle quites a pelota.
Para iso tes que tela ti, abrir moitos apoios, que a xente estea moi metida, enchufada ó cento por cento e que ataques no canto de estar rezagado.
É moi fácil dicilo, pero facelo no campo é complicado", declarou.
Sergio, que sofre unha fractura na porción distal do radio esquerdo, podería iniciar desde o banco, a teor das probas realizadas por Joaquín Caparrós, a cita co Barcelona, aínda que a súa lesión non lle impide xogar.
Ademais, Joaquín Caparrós, podería cambiar o sistema de xogo que está utilizando en 2007, con dous dianteiros no Camp Nou.
O preparador deportivista deu as primeiras pistas da aliñación que presentará fronte ós cataláns, ante os que, consonte co visto na última sesión preparatoria, deixaría no banco a Riki _a fichaxe máis cara do Dépor esta temporada_ e metería no seu lugar o ex xogador do conxunto catalán, Joan Verdú, na media punta, mentres que o asturiano Adrián López, que foi titular no último encontro de Liga ante o Getafe, sería a referencia ofensiva dos coruñeses.
"Unha terceira Liga sería incrible"
O centrocampista do Barcelona Andrés Iniesta destacou onte a importancia de encadear un terceiro título ligueiro e recordou que "non se pode baixar a garda" se se quere alcanzar este obxectivo.
"Unha terceira Liga sería incrible e hai que loitar por ela", manifestou Iniesta, quen engadiu que "a cabeza da táboa está moi apertada e, a partir de agora, hai que sacar os partidos de tres en tres".
O xogador albaceteño reclamou máxima atención para o encontro do próximo sábado ante o Deportivo da Coruña, despois de que a metade do persoal teña a mente posta nas súas seleccións durante toda a semana.
"Todos os partidos ata o final van ser complicados e non podemos fallar máis.
Xogamos na casa e temos ese punto a favor, pero non podemos baixar a garda se queremos o título", insistiu Iniesta.
O centrocampista azulgrá tamén falou do seu compañeiro Ronaldinho e do presunto interese do Milán por facerse cos seus servizos.
Para Iniesta, non hai caso Ronaldinho.
"A el véxoo ben, como sempre, e o único que desexamos todos é que estea aquí moitos anos.
El tamén dixo que é feliz aquí.
A felicidade non ten prezo e non creo que haxa moito máis que falar", argumentou.
Tenis
Novak Djorkovic consegue a vinganza ante o Rafael Nadal
O serbio deixa fóra o español das semifinais do torneo de Miami, co que se desquitou da derrota sufrida a semana pasada en Indian Wells
O serbio Novak Djorkovic logrou a súa clasificación para as semifinais do torneo de tenis de Miami, puntuable para o circuíto da ATP, ó impoñerse ó español Rafal Nadal por 6-3 e 6-4.
Djorkovic, décimo cabeza de serie, vingouse da derrota sufrida a mans do español a semana pasada en Indian Wells e cun tenis sólido, moi agresivo e apoiado por un forte servizo logrou dobregar ó español, segundo favorito, nunha hora e 37 minutos de partido.
O xogador serbio saltou ó Estadio de Cayo Biscaíno moi concentrado en non repetir os erros que lle levaron a perder en Indian Wells e na segunda ocasión de que dispuxo logrou romper o servizo do xogador español para colocarse cun 3-1 ó seu favor.
Nadal intentou reaccionar, pero o gran xogo do seu rival levoulle a ceder a primeira manga por 6-3.
Na segunda esperábase que o serbio cedese no seu rendemento.
Lonxe diso Djorkovic continuou apremando e co 1-1 no marcador obrigou a Nadal a pelexar o seu servizo ata a última bóla.
Non obstante, o serbio non desaproveitou a seguinte ocasión que dispuxo para romper o servizo do español e púxose con 4-2 no marcador.
Nadal intentouno todo e, ata, dispuxo de dúas bólas para recuperar o servizo, pero non finalmente non puido a pesar de poñer toda a carne no asador, polo que finalmente perdeu o segundo set por 6-4.
Dejorkovic medirase nas semifinais do torneo de Miami ó británico Andy Murray, que venceu ó estadounidense Andy Roddick por 5-3 e abandono.
O balear xa encara a terra batida
Nadal, tras caer en Miami, encara desde xa mesmo a temporada en terra batida, que en opinión do balear será "moi dura".
A terra batida comezará o 9 de abril cos torneos de Valencia e Houston.
Natación
Phelps, o imbatible rei dos 200 metros
O norteamericano asinou onte a súa terceira marca mundial en Melburne na proba libre
Nova medalla de ouro e nova marca do mundo, onte nos 200 estilos, para o estadounidense Michael Phelps, quen deste xeito sumou a súa oitava vitoria mundialista nunha proba do dobre hectómetro.
O nadador de Baltimore acumula 8 vitorias en probas mundialistas e supera con fartura ó alemán federal Michael Gross, campión mundial en 4 probas dos 200, ó estadounidense Aaron Peirsol (3 títulos mundiais nos 200 costas), así como a Bill Forrester, Brendan Hansen, David Wilkie, Ian Thorpe e o húngaro Tamás Darnyu, todos eles con dous triunfos en diferentes probas dos 200.
Phelps gañou en Mundiais 2 finais dos 200 libre, 3 dos 200 bolboreta e outras 3 nos 200 estilos.
A marca que bateu onte Phelps é o terceiro que pulveriza neste Mundial e en probas de 200, xa que mellorou os de 200 libre, 200 bolboreta e 200 estilos.
Ademais converteuse no primeiro home en gañar tres títulos mundiais nos 200 estilos.
Despois de gañar o seu cuarto ouro en Melbourne, Phelps admitiu o que é unha evidencia, que se atopa nun grande estado de forma.
"A miña idea era competir ó mellor nivel posible durante unha semana", dixo o nadador.
Primeiro ouro compartido na historia dos Mundiais
O empate na primeira posición entre o italiano Filippo Magnini e o canadense Brent Hayden, na final dos 100 libre, é o primeiro que se produce na historia dos mundiais nunha primeira praza, polo que se repartiron dúas medallas de ouro e soaron dous himnos no podio.
"Vin que era primeiro e sentinme moi feliz, cando vin que había outro nome (Hayden) no marcador como primeiro, continuei sendo igual de feliz", dixo Magnini.
O italiano recordou que a marca que conseguiu hoxe (48.43) é o seu mellor tempo de sempre.
Marca mundial da remuda feminina de EEUU de 4x200
O equipo de remuda feminina de Estados Unidos bateu a marca mundial dos 4x200 ó parar o crono en 7:50.09 e rebaixar a anterior en poder do equipo alemán desde o 3 de agosto do ano pasado en Budapest (Hungría) con 7:50.82.
A medalla de prata foi para Alemaña e o bronce para Francia.
Agredida por non cortar co seu noivo
Mikhaylo Zubkov, da man coa súa filla despois de agredila
Mikhaylo Zubkov, desposuído pola FINA da súa acreditación por agredir a súa filla durante o Mundial de natación, declarou ante o tribunal de Melbourne, prometendo que non volvería pegarlle á súa filla.
A orixe da agresión:
ela non quixo cortar co seu noivo.
A Policía tratou de impoñer unha orde de afastamento, pero o maxistrado rexeitouno despois de que a súa propia filla rexeitase dar explicacións sobre o problema que deu orixe á agresión por considerar que non había probas suficientes.
Kateryna afirmoulles ós medios locais que o incidente se orixinou ó negarse a cortar a relación co seu noivo, algo que non gustou demasiado ó seu pai.
"É culpa miña tamén.
Desobedecino e el enfadouse.
Nunca me magoaría, é un pai marabilloso", dixo a moza ucraína.
Contador, novo líder da Volta a Castela e León
O español Alberto Contador gañou a cuarta etapa da Volta a Castela e León, comprendida entre Valladolid e o Alto de Navacerrada de 156,4 quilómetros de percorrido.
O corredor madrileño, cun fulgurante ataque a falta de dous quilómetros para alcanzar a meta, xunto a Koldo Gil adxudicouse a etapa e o liderado da xeral, na que supera a Juan José Abril, Luis Pérez e Gustavo Domínguez, do Karpin Galicia, en 38 segundos.
Folga
Caos na sanidade no día do dobre paro
Adiáronse 113 operacións e 714 consultas, segundo o Sergas
Un axente da Policía contén os manifestantes nun dos momentos de tensión da protesta
Operacións e consultas aprazadas, probas diagnósticas sen realizar e moitas dificultades para pedir cita.
As dúas folgas convocadas para onte por diferentes profesionais do Sergas obrigaron a reprogramar, segundo a Consellería de Sanidade, 714 consultas (o 3,60% do total) e ata 113 cirurxías (11,89%).
Os servizos de Urxencias, nos que non se lle permitiu ó persoal secundar o paro, funcionaron como un día normal.
Os sindicatos convocantes, aseguran non obstante, que os "quirófanos non funcionaron".
Á protesta iniciada o mércores polo milleiro de médicos especialistas sen praza, sumáronse onte 14.000 técnicos e non sanitarios (todos os traballadores do Sergas fóra de facultativos e enfermeiras).
Aínda que as reivindicacións duns e doutros son diferentes a suma de ambas as protestas afectou a numerosos pacientes, que onte se queixaban fundamentalmente de que ninguén lles informou da xornada de paro.
Nos servizos de atención ó paciente presentáronse centos de reclamacións.
O seguimento da folga roldou o 82% no caso dos técnicos e non sanitarios e do 75% no dos médicos, segundo os datos dos convocantes.
Unhas cifras moi afastadas do 30% que recoñeceu o Sergas.
Tamén a lectura da incidencia dos paros no servizo prestado foi moi diferente.
Así, mentres Sanidade afirma que só un 12% de cirurxías foron aprazadas, a portavoz da Asociación de Facultativos especialistas Interinos nos Hospitais do Sergas (Afeihs) afirmou que "se suspenderon practicamente todas as operacións programadas" menos as de urxencia.
Os sindicatos CCOO, CIG, CSI-CSIF, SAE e UXT, que onte mobilizaron os técnicos e non sanitarios, cualificaron de "éxito" a protesta.
Non obstante, o director xeral de Recursos Humanos do Sergas, Antonio Fernández Paniagua, considerou "baixo" o seguimento da xornada de paro.
O acto central do día foi a manifestación celebrada en Santiago de Compostela por unha carreira profesional digna, que congregou arredor duns 3.500 técnicos superiores e persoal non sanitario, segundo as cifras da Policía, e uns 5.000, segundo os sindicatos, que cualificaron de "éxito" a convocatoria.
As vacacións do Breogán están pendentes dun fío
Os xogadores do CB Breogán, equipo da liga Española de Baloncesto (LEB), non gozarán de vacacións se non gañan os dous próximos encontros contra Hospitalet, en Lugo, e CB Xixón, segundo afirmou onte en roda de prensa o técnico do equipo lucense, Paco García.
A última derrota do Breogán en Tarragona (77-58) deixou o equipo moi tocado na súa aspiración de situarse entre os 8 primeiros para loitar polo ascenso de categoría.
Mondariz acolle mañá o torneo de golf El Corte Inglés
O campo de golf do Balneario de Mondariz acolle este sábado a sexta fase do circuíto de golf 2007 El Corte Inglés.
Participarán uns 120 xogadores.
A modalidade de xogo será de stableford hándicap con dúas categorías.
Haberá premios para o primeiro e o segundo clasificado en cabaleiro e dama.
Ademais, os primeiros optarán á fase de zona que se celebrará no campo de golf de Meis o próximo 9 de xuño.
Nin telegaita nin teleTouriño
Ten tanta razón Touriño cando lle bota en cara a Feijóo que Fraga saía máis nos telexornais que os propios presentadores, como o líder da oposición cando lle recrimina ó presidente que o PPdeG sae menos na TVG que unha vaca de Badaxoz que tivo tres puchos.
Algo, ou moito, non funciona na nosa cadea pública e non é por culpa dos seus profesionais.
A solución para que TVG deixe de ser o xoguete favorito do Goberno de turno coñécea ben Fernando Salgado, o poderoso home do presidente que controla a área de Comunicación:
poñer o nomeamento do director xeral da Compañía nas mans do Parlamento.
Só así poderá formar equipo propio e non terá as mans atadas por directivos impostos desde os despachos da Xunta.
So así TVG comezará a ser, de verdade, a televisión de Galicia.
Nunca máis telegaita, máis nunca teleTouriño.
¿Andrómenas?
Non grazas
Mesmamente, antes de escribir estas liñas, acabei de ler a obra de G.K. Chesterton, Correr tras o propio sombreiro, onde o xenial articulista e prolífico escritor deixa a súa arte a disposición dos lectores, permitindo que as verbas se entrelacen entre si cunha inusitada suavidade para dar lugar a un verdadeiro momento de liberdade persoal, incomparábel.
Gilbert Keith Chesterton, o liberal impenitente, controvertido, polémico sobresae cos seus escritos en contra da guerra dos Boers, mantendo sempre unha postura crítica que non todos souberon ou quixeron entender.
Xenialidade británica feita home de letras, que chega até nós coa frescura dos seus días de afamado xenio da literatura do primeiro tercio do século pasado.
E comezo por facer con sumo coidado a miña primeira referencia pública a esa posíbel decisión do BNG de expulsar un dos seus militantes, un nacionalista, por pertencer a unha asociación pro xudía.
É ben coñecida, patentizada quedou nestas páxinas, a miña opinión sobre o que para min é a ocupación sionista do Estado palestino, pero non teño máis remedio que rexeitar que se tente excluír dunha organización plural unha persoa que desenvolve pacificamente a súa liberdade individual, asumindo os compromisos que coide coinciden coa súa lexítima maneira de pensar.
Con toda probabilidade, penso que é obvio, non concordaremos no noso xeito de pensar neste tema e noutros moitos, pero iso non quita para que me vexa na obriga de refugar o que considero unha represalia que en absoluto comparto, represalia contra o pensamento, represalia contra a liberdade da persoa, o que hoxe aquí certifico humildemente.
En ocasións non queda máis remedio que dicir aquilo de ¿andrómenas?
Non grazas.
Máis non só quedan os desatinos na nosa Terra esta semana, ao abeiro das calores dos vindeiros comicios municipais.
Descólgase Esquerra Republicana de Catalunya, a Esquerra dos Carod, Puigcercós e Vendrell, cunhas declaracións que son a demagoxia feita realidade.
Non se pode entender que se lle esixa a CiU o compromiso de convocar un referendo de autodeterminación do pobo catalán de inmediato a cambio da presidencia da Generalitat, cando son os que hoxe propoñen ese soño dunha tarde de primavera os que fixeron presidente da nación catalá un dirixente dun partido sucursalista, con altas doses de autonomía, pero á fin sucursalista na compaña dos herdeiros do partido máis centralista que no seu día pariu nai, Izquierda Unida, en versión glamour catalán, ano 2007, Iniciativa per Catalunya.
A pregunta é clara:
¿esixiulles ERC aos seus socios actuais de goberno o mesmo que hoxe lles demanda aos nacionalistas de CiU?
A resposta é nidia:
cambiaron fundamentos ideolóxicos, un goberno de esquerda, por interese nacional e véndose afogados por esta realidade agora saen máis soberanistas que ninguén, pero máis entregados á moqueta e ao donperignon que todos.
Dificilmente casa Els segladors coa política pseudocatalá de Montilla.
Viviremos e cousas así veremos.
Non queda máis que reiterar:
¿Andrómenas?
Non grazas.
Xa para concluír, atopámonos cun Rajoy hamletiano esta semana.
SER ou non SER.
Parece que saca a vena totalitaria, quedando co non SER, aínda que sexa a conta de máis crispación, máis pendencia e máis división social que xa chega aos seus seareiros, pois é sabido que o alcalde capitalino, Alberto Ruiz Gallardón, queda na SER.
Meten medo, parecen que as vellas pantasmas do pasado toman forma humana con gravata e traxe nos nosos días, aínda que agardo que non decidan manifestarse unha vez máis.
Finalizo co mesmo ¿andrómenas ?
Non grazas.
O poeta que falaba coa montaña
Ao rente da sombra escultórica de Pastor Díaz recibiu unha cálida homenaxe de flores e palabras o poeta da montaña que elixiu a ribeira do Landro para deixar sementadas as súas lembranzas e para non esquecer as cousiñas máis sinxelas desde unha pucharca sobre un penedo ata os piñeirais humedecidos polo inverno que se despide coa preguiza do animal ferido.
¿Por que ler nos nosos días a Noriega Varela?
Posiblemente, a primeira vista, a súa obra pouco ten que ver co mundo urbano, veloz e onde o exceso constitúe un dos seus principais sinais de identidade;
cando menos no aspecto negativo.
Os seus poemas poden resultar inxenuos, costumistas demais, cheos de boa vontade e cun exceso de lirismo e populismo, pero, o que o mantén vencellado connosco está na súa capacidade por mergullarse coa natureza, por exercer un ecoloxismo militante que non quere deixar nunca os coutos, os amores na montaña que lle buscou un santo e prepararse para ter moi claro o seu destino:
<inicio_poema></inicio_poema>"Despois buscarei casiña,<novo_verso></novo_verso>unha casiña tarrea<novo_verso></novo_verso>con cortello, pra criar<novo_verso></novo_verso>dous bacoriños da teta,<novo_verso></novo_verso>e a facer pares de zocas;
<novo_verso></novo_verso>que se me canga, abofellas,<novo_verso></novo_verso>millor que escribir en verso<novo_verso></novo_verso>na doce fala galega".<fin_poema></fin_poema>
Esa foi a súa teima.
O autor que compuxo Do ermo asinou unha especie de pacto secreto coas lavercas, coas toupas e acadou un poder sensorial que lle permitiu escoitar o rumor do vento dobrando unha póla ou coñecer cada un dos refuxios, dos hoteis provisionais das andoriñas.
Ese mundo labrego que se perde definitivamente e que tiña nel, en palabras de Otero Pedrayo, a constatación de que "latexa unha fonda e soante corda de lira labrega de Galiza".
Logo da súa estadía en Trasalba, onde exerceu de mestre e arelou esa vida campesiña revivindo As San Lucas, marcha para Viveiro por razóns de saúde e non serán precisamente os seus mellores anos, xa que o pesimismo comeza a ser un presaxio xeracional do que está por vir, da separación entre irmáns e o fin dun soño.
Noriega está ao pé de San Roque, as horas inevitablemente avanzan en San Francisco, pasea por Covas e como aqueles cincocentos mariñeiros da fragata Santa María Magdalena e do bergantín Palomo afundidos en 1810 tamén se sinte, en certa maneira, un náufrago.
Nunca poderá volver poñer as zocas, o home do sombreiro camiña ausente pola vila de trazos medievais e nota que pasaron os días dos aturuxos, das ruadas e de cando as botas se quentaban ao carón da lareira.
Bota de menos as foliadas, estraña as floreciñas amarelas que recollía na Corda, a serra na que procura a primeira alborada.
O poeta dos toxos e dos carreiros enlamados volve falar coa natureza para ser escoitado como un humilde labrego das palabras.
Televisión radical
Grazas, grazas, Defensor do Paciente pola rapidez en alertar sobre o novo programa de televisión Cambio radical.
Un día despois da primeira emisión do produto de Antena 3 sobre cirurxía estética, o Defensor pediulle ao Ministerio de Sanidade que lle ordene á cadea a retirada do programa.
Agochada dentro dun destacado 24,2 por cento de share, fiquei engaiolada polo despois (reencontro co espello unha vez baixada a inchazón) que melloraba o antes (narices imperfectas, caras de empanada, flotadores de graxa).
Antes e tamén despois compadecinme do sufrimento dos pacientes.
Sometidos a un cambio radical por unha forma aínda máis radical de televisión, os pacientes renacían da man duns marabillosos médicos que eran todo amabilidade e disposición _aí, nesa comparación, a espectadora perdía, acostumada como está a médicos sen tempo nin para darlle os bos días ao entrar na consulta_.
Saíron xa voces disonantes contrariadas pola banalización das intervencións de cirurxía estética e mesmo houbo quen cuestionou o currículo dos médicos;
pola contra, outros destacaron a súa carreira profesional dos mesmos e houbo tamén quen valorou moi positivamente a profesionalidade das intervencións.
Entrementres, neste cruzamento de opinións que aínda non acabou, ao meu redor máis espectadores comparten comigo unha nova necesidade que se incorpora á lista de demandas vitais:
a necesidade de someternos á cirurxía estética, de operarnos, do que sexa, pero operarnos.
Sendo unha pequena, a familia reuníase para ver o Un, dos, tres;
eu renegaba daquelas minisaias e tamén daquelas gafas que lles outorgaban un aire de pretendida intelectualidade a unhas caricaturas de mulleres.
Hoxe, ¡quen me dese volver ao Un, dos, tres!, con el fraguouse a miña conciencia de xénero;
con este novo programa, éntranme ganas de operarme ata o cerebro.
¿Para cando unha lobotomía en directo?
Xa só nos falla iso:
unha operación de cerebro masiva para eliminar tanta infelicidade xunta.
O compromiso de García Márquez
Si, xa sei que hai persoas que ven isto do "compromiso" como algo "démodé", algo pasado de moda, algo que pertence a outro tempo.
Xa saben, Sartre defendía _falándomos de literatura_ que o escritor debe estar comprometido co seu tempo:
a literatura non existe, só existe o dicir responsábel do suxeito ante o universo.
¿E non foron parar diante dos tribunais Baudelaire e Flaubert?
Ten afirmado Vargas Llosa _tan contraditorio en tantas ocasións_ que a literatura non é unha actividade gratuíta:
"É unha forma de acción, un compromiso social, político e moral".
Eu lembro un debate que se produciu no seu día no Fórum de Barcelona e no que participaban Gimferrer, Saramago e Arturo Pérez-Reverte.
Gimferrer dixo con toda claridade que os poetas poden aspirar a crear outro mundo e a incidir no mundo real e, por tanto, na vida moral de cada lector";
e axiña respondeu Pérez-Reverte dicindo que o compromiso moral do escritor era unha cousa "relativa e difusa".
Mais falemos do mestre García Márquez.
O seu primeiro compromiso é coa linguaxe, e máis en concreto coa poesía:
"En cada liña que escribo trato sempre, con maior ou menor fortuna, de invocar os espíritos esquivos da poesía, e trato de deixar en cada palabra o testemuño da miña devoción polas súas virtudes de adiviñación, e pola súa permanente vitoria contra os xordos poderes da morte".
E, por outra banda, velaí tamén o compromiso do autor de Cien años de soledad coa humanidade, na súa elemental e profunda expresión, através de fortes impulsos éticos e sociais.
Cando recibiu o Premio Nobel de Literatura, a propia Academia Sueca aludiu na súa declaración oficial ao compromiso político do escritor do lado dos pobres e febles contra a opresión nacional e a explotación estranxeira en América Latina.
Textual.
E García Márquez, ao que perseguen "diplomaticamente" para fotografarse con el tanto Xoán Carlos I como Bill Clinton, segue sendo fiel, pese a quen pese, á revolución cubana, mantendo ademais un inquebrantábel compromiso coa poesía e coa liberdade.
Afinidades electivas
Os matrimonios por interese eran abondosos antano.
Ramón y Cajal apuntaba en La mujer unha frase que era habitual entre comadres:
O acreditado científico ratificaba isto, xa que segundo constataba:
Opinaba que poucas mulleres podían permitirse o luxo de escoller un marido que lle prouguera, e por iso consideraba que:
Despois de dar a muller o seu asentimento na cerimonia matrimonial non lle quedaba outro remedio que someterse e adaptarse.
E proseguía dicindo o citado autor:
A emigración contribuíu a difundir na mocidade o principio da escolla de parella en función do principio das afinidades electivas.
O feito de que o destino da emigración foran as cidades de América, onde o individualismo e a liberdade persoal eran valores moi difundidos, tivo que exercer unha poderosa influencia a este respecto en moitas persoas.
Os personaxes oriúndos de Galicia dos que compoñen o fresco descrito por Horacio Vázquez Rial, na novela de testemuño Frontera Sur, escollen parella en Bos Aires con enteira liberdade.
Ademais, contribuía a isto o afastamento dos pais, e a probabilidade de que, libres de controis, procurasen noivas que encontraban máis a man na sociedade de destino.
Aínda que é preciso facer a salvidade de que non era nada infrecuente que, a hora de casar, moitos emigrantes preferiran a moza da súa parroquia, e solicitasen a súa man en matrimonio por carta, casando ó cabo por poderes.
Este era o xeito de que ela puidera obter, en calidade de esposa, o visado que lle permitira entrar no país no que residía o seu marido.
Pero non se pode ollar esta cuestión dun xeito simplificador.
A emigración era non poucas veces unha sorte de estratexia familiar, un xeito de diversificación dos riscos, e un procedemento para reforzar ou complementar cos ingresos de fora os rendementos da explotación rexida pola compañía familiar galega.
De feito, a familia prestáballe ó emigrante os cartos para o pagamento da pasaxe a América (que, polo regular, debería retornar en canto lle fose posible) e, en certo xeito, o grupo familiar investía no emigrante para que enviase remesas de diñeiro.
E ademais, as redes de parentesco e veciñanza reproducíanse en América, erixíndose nunha parte da cadea migratoria.
A emigración non era polo tanto, nunha relevante proporción de casos, unha aventura individual, e por conseguinte tamén a escolla de parella estaría non poucas veces condicionada pola familia.
Ou mesmo rexamente determinada por ela.
No que atinxe á residencia do matrimonio, todo semella indicar que os contraentes preferían vivir de xeito autónomo, en vivenda propia, como indican senllos proverbios:
"O que se casa quer casa", "O casado casa quer, i o solteiro quer muller".
Este era o ideal de toda parella, pero non sempre resultaba practicable.
E ademais batía frontalmente contra o ideal de familia petrucial, que preconizaba que a nova parella ficara no fogar paterno.
Como en Irlanda
Como en Irlanda foi un dos primeiros sonoros e misteriosos retrousos dos versos en galego que un ía lendo, con dificultade porque non se atopaban no mercado.
Sonoro, éo sen dúbida.
Pondal, Brañas, Cabanillas, os grandes repiten ese berro cunha invitación á acción, tan lonxana do estereotipo de galego.
Misterioso porque a historia de Irlanda non era tan coñecida como para saber que modelo propoñían os nosos poetas, sempre tanto ou máis líderes que os políticos, máis posibilistas.
E así foi como un se viu obrigado a aprender a historia de Irlanda, católica e independentista fronte a protestante e asoballadora Inglaterra.
A aparición de ETA fixo despois que Irlanda seguise de referencia, con simpatías para Bernardete Devlin, un pouco heroína como David fronte a Goliat.
Semellaba que o conflito do norte irlandés era imposible de superar, e o noso que ía rematar coa morte de Franco.
Os feitos son outros, aínda que non haxa comparanza entre ámbolos dous casos.
O imposible vai ser desterrado.
Os dous partidos máis incompatibles, aparentemente, van formar goberno xuntos.
O reverendo radical protestante Ian Paisley, que xurou que endexamais pactaría cos republicanos, vai ser primeiro ministro dun goberno que vai compartir co Sinn Fein, versión política do terrorismo do IRA, reconvertido por Gerry Adams.
E ningún dos dous vai renunciar á súa concepción do territorio: Irlanda unida para o Sinn Fein, parte do Reino Unido para o Partido Unionista do Ulster.
Irlanda convértese, pois, de novo en esperanza.
A concordia, o consenso, o buscar os puntos de unión, serán camiño obrigado para non saír da vía.
A historia está chea de comunidades enfrontadas por razas ou concepcións ideolóxicas, mesmo chegadas a guerras civís, que a partir dese tocar fondo empezan a ser unha comuñón de intereses e patria común.
A vicepresidenta de Nova Caledonia, Dewé Gorodé, di que cando os canacos teñen un conflito, reúnense todos na casa comunal, deixan o conflito na porta e falan do asunto.
Ou sexa, escoitan.
Aquí fanse cursos de posgrao de como resolver conflitos, inventamos o dereito para iso e complicámolo en vez de amañármolo.
Cambiemos, unha vez máis.
¡Como en Irlanda!
Kraken
Un grupo de estudosos, encabezados polo biólogo Ángel Guerra, acaban de publicar baixo o título Enigmas de la ciencia: el calamar gigante un interesante libro nacido do Proxecto Kraken , o intento de coñecer algo máis sobre os architeuthis, as enormes luras que habitan no caladoiro asturiano de Carrandi.
Milito na lurofilia _que é a palabra que acabo de inventar para describir a afección polas luras e os polbos_ desde a nenez.
Fíxenme lurófilo por influencia dos chocos en tinta e das luriñas enceboladas que comía na casa e, inevitablemente, tamén por razóns literarias:
ós oito anos regaláronme Vinte mil legoas baixo os mares, de Jules Verne e non foi o famoso episodio do capitán Nemo apañando o ouro dos galeóns de Rande o que máis me impresionou, senón a terrible loita dos mariñeiros contra unha ducia de polbos xigantes "a trinta millas da illa Martinica".
Era un capítulo fascinante, que lin un monte de veces, aínda que tiña claro que aquel combate a golpes de machada contra os terribles cefalópodos era produto da fantasía de monsieur Verne .
Un par de anos máis tarde tiven a oportunidade de ler as aventuras de Victor Berge, un sueco pioneiro da pesca submarina que tivo unha vida de heroe romántico:
foi mariño, pescador de perlas, prisioneiro dos xaponeses na guerra e inventor dunha máscara de mergullo .
Tamén publicou libros coas súas peripecias no mar e nesas páxinas contaba a súa loita baixo as augas cun monstro de oito patas e eu descubrín alí que aqueles seres que consideraba imaxinarios tiñan existencia real, algo que por outro lado xa sabían os naturalistas escandinavos desde douscentos anos antes.
A un bispo nórdico, Olaf Magnus, debemos descricións, no século XVI, de monstros mariños que fan pensar nestas desaforadas luras.
Cando tiven a miña primeira conexión a internet, inaugureina escribindo no buscador <distinto tipo="outra_lingua">giant squid</distinto> e fun feliz ó atopar alí o diario (aínda non se chamaban blogs) duns biólogos que procuraban estes bechos nas profundidades do Índico.
Con tales precedentes, entendan que este novo libro sobre cefalópodos xigantes me soubo a gloria, como a moitos membros da loxia lurófila do mundo.
O Arquitecto Marcide de Ferrol: deserto branco "sen precedentes"
Hospital Arquitecto Marcide, Ferrol: nove da mañá.
O complexo reloce como un deserto branco: ninguén en laboratorio, ninguén en administración, unha persoa en Urxencias.
E de cando en vez, colas e colas de pacientes en espera dos servizos mínimos.
Acerquémonos ó vestíbulo.
O enxame formado polo persoal técnico agarda polos catro autobuses.
Destino: a manifestación de Santiago.
Na área de Ferrol, 900 traballadores resultan afectados "pola discriminación na carreira profesional" e máis de 250 trasládanse a Compostela.
Os buses deixan atrás unha das maiores folgas que recorda o complexo: un seguimento de case o 100%.
"Nunca vimos nada igual", aseguran Merche Díaz e Lois Méndez desde a xunta de persoal.
Durante 24 horas quedan baixo mínimos os servizos de laboratorios, raios, atención ó paciente, consultas, enfermería ou probas de todo tipo.
Paralelamente, os médicos interinos secundan as súas protestas reivindicativas pero doutro xeito:
simplemente, non van traballar.
Lois guíanos polos corredores:
as operacións programadas nos quirófanos suspéndense, a cociña serve os menús en pratos desbotables, só se atenden as urxencias con prioridade para os pacientes hospitalizados.
Vaiamos ata a unidade do Sintrom, guiados por Merche.
Alí os pacientes de enfermidades cardíacas ou circulatorias toman o anticoagulante oral:
a Medicina recomenda evitar esperas e molestias.
A primeira hora chegaron cen persoas, como sempre.
Só quedan unha trintena, os casos máis urxentes, e os pacientes, claro, protestan.
Dilles que non me maten
Aceptar matar un por salvar dez denota danos no córtex prefrontal ventromedial do cerebro;
matar dez mil por nada non está descrito cientificamente
O 14 de setembro de 1848, o Boston Post publicaba unha breve nota na sección de sucesos que eu lles vou citar citando, se desculpan o atraco e a repetición, ao xornalista e divulgador Javier Sampedro, máis que nada porque nin o Boston Post é xornal que eu acostume a ler, e recoñezo a lagoa, nin en 1848 sería eu moito máis que algún tipo de xene dominante e testán navegando libre polo deficiente organismo dalgún deses tristes devanceiros meus, imaxínoos tristes, que queren, dos que a día de hoxe sigo sen saber nin media palabra, nin quero preguntar.
Dicía o Boston Post daquel setembro:
"Horrible accidente.
(Ludlow, Vermont)".
E, tirada a pedra, salto de parágrafo, como aprendín en Hitchcock, seguramente mal.
"Cando Phineas P. Gage, o capataz dunha cuadrilla de traballadores do ferrocarril de Cavendish, estaba onte preparando unha explosión controlada _e xa están vostedes lendo, claro, o vello xornal de Boston_, a pólvora estoupou e botou contra a súa cabeza unha barra de ferro de tres pés de longo e pulgada e cuarto de diámetro _en centímetros, póñanlle cen de longo, tres de ancho, enorme de grande e mortal de necesidade; ou por aí_.
O ferro entrou pola mandíbula superior, pasou tralo ollo esquerdo e saíu polo alto do cranio.
A circunstancia máis singular relacionada con este caso melancólico _sic_ é que o señor Gage seguía vivo na tarde de onte, en plena posesión das súas facultades mentais e libre de toda dor".
En realidade, o señor Gage seguiu vivo, en plena posesión das súas facultades mentais e libre de toda dor durante doce anos máis, só que desde aquel día 13 non houbo quen o aturase:
o accidente volvérao caprichoso, irreverente, maleducado, testán e cruel con todo o mundo, cando el, ata aquel día, era máis un amor.
¿Que foi o que pasou?
Pois que ao señor Gage acababa de atravesarlle a cabeza unha barra de ferro do tamaño de dúas baguettes, melón, pensarán vostedes, e estará ben pensado, aínda que as cousas tamén poden pensarse sen faltar.
Ocorre que máis que un cranio atravesado por unha barra de ferro, o problema do señor Gage foi ter un cranio atravesado por unha barra de ferro precisamente por aí, polo córtex prefrontal ventromedial, que é o cacho do cerebro que conecta a razón coas emocións e do que xorden a empatía, a aptitude social, a capacidade para predicir as consecuencias dos actos e, agora sabémolo, o moral bo xuízo.
E é que os neurocientíficos Marc Hauser e Antonio Damasio acaban de contar en Nature que, se a unha persoa co córtex prefrontal ventromedial danado, como Gage, un lle pregunta se mataría o seu fillo para salvar dez, dez fillos dalgúns outros, a tal persoa diríalle que si, por pura matemática, dez a un, e por moi repugnante que poida parecer o cálculo, cando vostede e mais eu salvariamos o fillo, aínda a conta de condenar a dez e de mil malas noites, por moi repugnante que poida parecer o cálculo, neste caso tamén.
Un non sabe, en fin, qué é mellor moralmente, pero si qué é normal, ou cordo, ou comprensible.
Por exemplo:
matas un para salvar dez, e tes tocado o córtex prefrontal ventromedial, poñamos como Gage;
matas dez, dez mil, dez millóns, para salvar un, dous, tres, ou por facelos ricos, e es unha pataca ou un presidente, poñamos, como Bush.
O que pase primeiro.
Personaxe para unha novela
Unhas notas máis sobre José Almoina, o persoeiro que citei onte neste curruncho.
De nome completo, José Almoina Mateos, ten tamén ligazón certa relación tanxencial con Ourense:
fíxolle o prólogo a José Adrio Menéndez para o seu libro Del Orense Antiguo publicado en 1935 na Imprenta Popular, unha das xoias da microhistoria ourensá do século XIX e comezos do XX.
Alí deixou constancia da súa erudición no xénero das biografías da época.
Almoina nacera en Lugo (1903), estudou en Compostela e era cónsul da República en Burdeos cando a guerra.
Exiliouse en Santo Domingo e por iso aparece en Trasterrados. Dicionario do exilio galego, que publicou este xornal.
Alí foi secretario do presidente Rafael Trujillo.
Vargas Llosa conta en La muerte del chivo como o ditador dominicano o condenou á morte por publicar, en Guatemala e co pseudónimo Gregorio Bustamante, o libro Un sátrapa en el Caribe, duro alegato contra o réxime.
Logo rectificou e sacou en Arxentina Yo fui secretario de Trujillo, gabando agora o ditador.
Pero os sicarios do temido Trujillo, coa axuda da CIA, remataron con el en México, no ano 1960:
un personaxe que pide a berros unha biografía ou unha novela.
Sector
Unha pregunta para... Emilio Pérez Touriño
Mensaxe do presidente á TVG:
"Gustaríame ir a un espazo como ó que asistiu ZP aínda que non teño intención de dar indicacións"
O titular da Xunta, Emilio Pérez Touriño, reivindicou onte a "plena autonomía" da TVG para promover un programa como o emitido o pasado martes en TVE Tengo una pregunta para usted, señor presidente, se ben precisou que, pola súa banda, estaría "encantado".
Na rolda de prensa posterior ao Consello, Touriño precisou que a TVG conta con "total independencia, aínda que algúns non o queren crer", en alusión ao líder do PPdeG, Alberto Núñez Feijóo, con quen o mércores protagonizou un enconado debate na sesión de control do Parlamento con motivo da utilización dos medios públicos por parte do poder.
En consecuencia, o presidente aduciu que unha iniciativa como a de TVE debería "xurdir por proposta da televisión", aínda que aclarou que os políticos deben "estar abertos" a toda proposta de "transparencia".
"Aínda que Núñez Feijóo non o crea", reiterou.
Así, insistiu en que o Executivo autonómico "non ten ningunha pretensión de dar indicacións".
Por outra banda onte o presidente da Xunta recibiu en San Caetano os membros da Federación de Asociacións da Prensa de España (FAPE) que se atopan en Galicia para celebrar a súa LXVI Asemblea Xeral e a quen lle formularon a súa preocupación pola precariedade laboral.
Precisamente a situación actual do Estatuto do Xornalista Profesional, así como os logros conseguidos pola FAPE en materia de defensa dos dereitos de autor, centrarán este congreso, que organizado pola Asociación da Prensa da Coruña congrega hoxe a máis dun centenar de xornalistas na Coruña.
Entre eles o seu presidente, Fernando González Urbaneja, que aproveitou unha visita á sede do Grupo Correo Gallego, xunto coa cúpula ó completo da FAPE, para reflexionar sobre o que lle está pasando ó xornalismo actual.
"Probablemente, nalgúns momentos non estamos contando á sociedade o que lle pasa, senón o que lle pasa ás nosas fontes, ou o que as nosas fontes queren que lle contemos.
Quizá temos aí unha perversión que provoca que mesturemos a axenda dos xornais coa axenda duns señores que están nunha competición política", sinalou.
Urbaneja propón que, en defensa da súa conciencia, os xornalistas resistan:
"Creo que hai un traballo que facer nas redaccións e é non deixarse arrastrar por esa crispación".
Admite que ante o lector, o xornalista está perdendo credibilidade, algo que "está sucedendo na prensa, porque os clientes non tragan o aliñamento político".
A Coruña acolle os 120 delegados
A LXVI Asemblea Xeral anual ordinaria da Federación de Asociacións da Prensa de España (FAPE) reunirá desde hoxe ata mañá na Coruña a 120 delegados en representación dos preto dos seus 15.000 asociados.
Entre os asuntos que tratará esta reunión figura a ratificación da adhesión doutras asociacións de xornalistas á Federación, como Xornalistas Sen Fronteiras.
Correo TV
"Faladoiro" aborda hoxe as novidades en Educación
A supresión do horario reducido
A decisión da Consellería de Educación de suprimir en Infantil e Primaria o horario escolar reducido nos meses de setembro e xuño centra hoxe o debate en Faladoiro, que emite Correo TV de dez a once da noite.
Susana López, presentadora do programa, estará acompañada por José Graña, subdirector xeral de Inspección da Consellería de Educación; Olga Patiño, presidenta da Confederación de APAS de Centros Públicos de Galicia; e Anxo Louzao e Concha Fernández, representantes dos sindicatos CIG e STEG, respectivamente.
En Las noches de Ana, Ana Iglesias entrevistará á avogada María Jesús Matovelle.
Logo, Román Padín, Borja Portals, Teresa Abalde e Ismael Navarrina compoñerán a mesa de sociedade, en tanto que Sergio Salaberría, Ángeles Rodríguez, Merchi Aldrey e Mari Carmen Vilas comentarán as noticias do corazón.
Balance
A canle Distrivisión xa está presente en catorce autonomías
A medio ano do seu lanzamento supera os tres millóns de euros de facturación
A medio ano do seu lanzamento, a canle de distribución de contidos Distrivisión, que empezou a emitir o 2 de outubro de 2006 a través do satélite Hispasat, está presente xa en case todas as autonomías españolas.
Distrivisión.tv, que ten como misión facilitar contidos de alta efectividade programática comercial, bo rendemento e reducido custo ós concesionarios de televisións dixitais, está dispoñible en Canal 4 de Castela e León, Canal 6 de Navarra, Oviedo TV en Asturias, Tribuna TV e Guadalajara TV en Castela-A Mancha, agrupación de televisións municipais Aierta en Andalucía, TD8 do Grupo Godó en Cataluña, Unedisa en Madrid e Valencia, El Día en Baleares, Canal Euscadi en País Vasco, Grupo Correo Gallego en Galicia, Canal 9 en Canarias, Cablemel en Mellilla e Grupo Rey en Aragón.
Xa que logo, fóra de Cantabria, A Rioxa, Estremadura e a Rexión de Murcia, a canle xa está presente en todo o territorio español.
Un dos éxitos de Distrivisión.tv, que superará os tres millóns de euros de facturación cando cumpra en outubro o seu primeiro ano de operacións, radica en que ó ser unha marca branca permite ós concesionarios de licenzas dixitais emitir dun día para outro con só dispoñer dunha antena parabólica e conectarse ó seu sinal.
Distrivisión.tv dispón actualmente de doce horas diarias de programación na que figuran espazos como o concurso El bote, producido por Globo Media e presentado por Carlos Sobera.
Máis series de ficción nacional
Distrivisión.tv, que arrincou o pasado 2 de outubro con provedores da talla de TV Globo, Mediaset, Televisa e ETB, acaba de pechar contratos con Tele 5 e El Corte Inglés tamén como provedores para fortalecer a súa grella.
Nos próximos meses a canle emitirá "El súper", dentro da súa franxa TeleNostalgia.
As series de ficción nacional tamén aumentarán a súa presenza na grella coa comedia "Todos los hombres sois iguales".
Censura
Sanción para unha canle india por atentar contra a decencia
O Goberno prohíbelle a emisión por dous meses
O Goberno indio prohibiu a emisión da canle Fashion TV durante os dous próximos dous meses ó considerar que a súa programación, dedicada ó mundo da moda, atenta contra o "bo gusto e a decencia e denigra ás mulleres".
A prohibición, que entrará en vigor o próximo día 1 de abril, é aplicable a todas as retransmisións de Fashion TV na India, informa un comunicado do Ministerio de Información recollido pola axencia IANS.
Segundo o Goberno indio, os programas desta canle internacional, que emite programas sobre moda durante as 24 horas do día, van "contra a decencia" e poden "influír negativamente na moral pública".
O programa concreto que provocou a prohibición foi Midnight Hot, que se retransmitía despois da medianoite e que, segundo o Goberno indio, mostraba "modelos semiespidas".
A mesma medida foi aplicada o pasado mes de xaneiro sobre a canle AXN, ó que se lle prohibiu emitir durante dous meses por ofrecer unha programación "obscena", como informou entón o Ministerio de Información.
Estrea
Cuatro tamén lanza a súa propia canle en Youtube
Accederase ós vídeos máis emblemáticos
As sinerxias entre televisión e internet seguen á alza.
Tras a pioneira experiencia da BBC, á que lle seguiu en España Antena 3, agora é Cuatro a cadea que contará, desde onte, coa súa propia canle na plataforma de Youtube, o sitio web propiedade de Google que lles permite ós usuarios subir, ver e compartir clips de vídeos.
Fundado en febreiro de 2005, converteuse no lugar máis popular de internet.
A Galega
Coti e Isabel Pantoja brillan hoxe no "Luar"
"Planeta Cine" ofrece un resumo da terceira edición de Play-Doc, o Festival Internacional de Documentais de Tui.
"A Revista" emite desde o Parlamento unha obra de teatro polos 75 anos do voto feminino
Luar, como é habitual cada venres, promete unha noite de entretemento e de goce coa mellor música do momento, adaptada a todos os gustos.
Entre o elenco de convidados que van recibir Xosé Ramón Gayoso e Nieves Rodríguez cómpre salientar a presenza de Isabel Pantoja, Coti e José Velez, que achegarán tanto novidades como éxitos de sempre.
No que respecta ás formacións da terra, Luar dará a coñecer a Caminos Cruzados, grupo de música pop-rock formado por catro músicos coruñeses;
o grupo pontevedrés La Oca; Tanxedoras do Pandeiro; o grupo de baile e música tradicional Tahúme e o cantautor caboverdiano residente na Mariña, Armando Furtado, completan as actuacións da presente edición.
O programa Planeta Cine terá hoxe como protagonista unha estrela do cine internacional, a actriz Halle Berry, que falará da súa última película, Seducindo a un estraño, que está a piques de estrearse.
Trátase dun thriller no que a gañadora dun Óscar de Hollywood comparte cartel con Bruce Willis.
Doutra banda, o espazo da Galega ofrecerá un resumo do que deu de si a terceira edición de Play-Doc, o Festival Internacional de Documentais de Tui, que a fin de semana pasada achegou a Galicia o máis innovador deste xénero dentro e fóra das nosas fronteiras.
Sen moverse de Tui, Planeta Cine entrevistou o músico e realizador Víctor Coyote, que se estreou como documentalista en Play-Doc cunha produción sobre os traballadores do contrabando entre ambas as beiras do Miño no francosalazarismo.
O programa A Revista conectará esta xornada en directo co Parlamento de Galicia, xa que se conmemora o 75 aniversario do voto feminino, unha celebración que terá como acto central a representación teatral do proceso polo que en 1931 se aprobou o sufraxio feminino.
A representación está feita a partir do guión da escritora Mª Xosé Queizán e contará coa interpretación de actores galegos que darán vida a algúns dos protagonistas históricos da loita a favor da igualdade, como Clara Campoamor, Rosalía de Castro ou Emilia Pardo Bazán.
Esta é a primeira vez que o Parlamento galego organiza unha representación no salón de sesións.
As outras conexións serán a Feira da Ciencia que organiza desde 1995 o IES Porta da Auga de Ribadeo e as xornadas de cociña de bisonte do restaurante La cabaña de Marcelle, no interior do parque do mesmo nome, na provincia de Lugo.
O norte é diferente
As comunidades do Cantábrico, xuntas polas cotas lácteas
Galicia, Asturias, Cantabria e Euscadi únense na defensa da supervivencia agraria e gandeira ante Bruxelas esixindo a continuidade da cota láctea e as axudas directas
Mª Belén Fernández, de Asturias, Jesús Miguel Oria de Cantabria, Gonzalo Sáenz de Samaniego de Euscadi e o galego Suárez Canal
Galicia, Asturias, Cantabria e País Vasco impulsan, coa sinatura dun acordo conxunto, unha postura única ante a reforma da Política Agraria Común (PAC) para garantir o mantemento deste sector senlleiro e diferenciado na cornixa cantábrica.
Cun acto simbólico celebrado onte en Santiago, os conselleiros das áreas de Agricultura e Gandería destas comunidades, que contaron co titular de Medio Rural da Xunta Alfredo Suárez Canal como anfitrión, quixeron deixar claro que o denominado chequeo médico debe recoller axudas ligadas á actividade para evitar o abandono das explotacións e a permanencia do sistema de cota láctea alén do 2015.
Segundo indicou o galego, "temos modelos agrarios e gandeiros parecidos e queremos que se escoite a nosa voz para modificar e reorientar as políticas europeas".
Os catro territorios, como aglutinadores do 80% dos produtores estatais e do 60% da cota, defenden o seu peso específico nun documento que lle será enviado ó Ministerio de Medio Ambiente, Rural e Marino para que interceda ante Bruxelas.
O obxectivo é a defensa dunha agricultura multifuncional, onde "deben primar as explotacións antes do mercado" e un tratamento diferenciado para un modelo que sofre especialmente a suba dos costes de produción pola dispersión e dificultade orográfica, a estrutura fragmentada da propiedade e a escasa cobertura de apoio ás rendas.
O fundamental, segundo deixaron claro os conselleiros, é non "debilitar o primeiro alicerce da PAC, as axudas directas á actividade agraria, propoñendo un trasvasamento de fondos de desenvolvemento rural cando as dúas bases son necesarias", incidiu Suárez Canal.
No tocante ó sector lácteo, as catro comunidades defenden a continuidade dos mecanismos de regulación, e segundo indicou a representante de Asturias María Belén Fernández, "cómpre aprazar o debate da continuidade da cota ata xuño do ano 2011", cando se analizarán os resultados do estudo sobre o impacto da súa eliminación.
En caso de que Bruxelas se decidise por esta última opción, as comunidades esixen a creación dun Fondo do Leite que garanta a viabilidade das explotacións.
Non á aterraxe suave nun escenario de desaparición
Ademais, os firmantes rexeitan a fórmula da aterraxe suave nun escenario de desaparición e a proposta dun incremento anual de forma liñal, que acrecentaría as diferenzas no potencial produtivo por países e acentuaría a situación de desvantaxe das explotacións nos estados cun forte déficit de aprovisionamento e cunha cota media inferior á comunitaria.
Sobre a modulación, Galicia, Asturias, Cantabria e o País Vasco defenden ante a Unión Europea unha liberación que beneficie os produtores coas rendas máis baixas, para atenuar as desigualdades e rematar con prácticas inxustas que primen os grandes terratanentes só por selo sen atender á súa actividade nin cumprir unha función social.
As propostas dos ecoloxistas
A asociación de ecoloxistas Adega vai esixir unha revisión profunda do plano viario Vigo Íntegra encamiñada a suprimir as actuacións máis lesivas e innecesarias para o medio.
Propoñerá, pola súa parte, como alternativas a promoción dos medios de transporte colectivo e do tren de proximidade, un elemento central para calquera plan viario que pretenda comunicar unha área metropolitana, e mais a área de Vigo.
TVE terá no 2010 oito canles, unha en alta definición
O ente presta especial atención ós contidos divulgativos, ós culturais e ós deportivos
Televisión Española creará dúas novas canles de TDT de cara ao apagamento analóxico en 2010: Canal Cultura _denominación provisional_ e Canal HD (Alta Definición).
Desta forma, en menos de dous anos, a cadea pública contará cun total de oito canles dixitais: A 1, A 2, Canal 24 Horas, Clan TVE, Teledeporte, Canal Cultura, TVE HD (Alta Definición) e TVE Internacional.
Co lanzamento das dúas novas canles, TVE ampliará a oferta mínima de horas anuais de emisión ata as 72.360 horas en 2010, fronte ás 65.426 actuais, o que supón un aumento de 6.934 horas.
Ademais, deste total de horas previstas para a etapa postanalóxica, 39.751 corresponden a contidos de primeira emisión _programas ou espazos non difundidos antes_ e 32.609 serán de redifusión, fórmula que se utilizará preferentemente en horarios con menor índice de audiencia.
A Alta Definición "estará centrada, basicamente, nos contidos divulgativos, culturais e deportivos que sexan programados nas correspondentes canles da oferta de RTVE e producidos para Alta Definición e naqueloutros que poidan adaptarse a esta tecnoloxía".
"O importante é a regularidade"
O director de TVE, Javier Pons sinalou que o cambio de tendencia da audiencia "dito con toda humildade, fai que a regularidade sexa o importante".
O segredo do espazo "Informe Semanal" "é a súa credibilidade"
A directora di que o programa loita por "sobrevivir na xungla de multipantallas"
A directora de Informe Semanal, Alicia Gómez, afirmou onte en Santander que existe "moita ficción da información" dentro do reporterismo, xa que "sempre se caeu na tentación do espectáculo" e, ao seu xuízo, "agudizouno aínda máis" a competencia entre cadeas.
Gómez Montano fixo estas declaracións no transcurso do taller de televisión Medio século de documentais en TVE, organizado pola Universidade Internacional Menéndez Pelayo, e dirixido polo director de Centros Territoriais de TVE, Manuel Lombao, e o director de Centro Territorial de TVE Cantabria, José Antonio Machín.
Destacou a "gran responsabilidade" que asume para ser "mellor" que os que a precederon, pero "non por vaidade", senón para avanzar porque, na súa opinión, "cando non se avanza se retrocede".
Respecto das claves do éxito de Informe Semanal, Gómez Montano explicou que estas se atopan na "conexión" que empezou a ter hai 35 anos coa xeración de españois que seguían o programa.
Tamén en que, logo de máis de tres décadas, soubo manter un grao de calidade e credibilidade "bastante importante".
Na mesma liña, a xornalista destacou que o programa "mantívose fiel" a uns criterios, que lle permitiron manter esa fidelidade, esa credibilidade e ese agarimo aos seus contidos.
Sobre os retos aos que se enfronta Informe Semanal no futuro, Gómez Montano asegurou que o "principal obxectivo" é o de "sobrevivir nesta xungla de multipantallas" e alcanzar unha cota de pantalla "importante" para manter o xénero da reportaxe.
No programa "teñen cabida todos os temas xa que non existe ningún tabú".
Para rematar, a xornalista sinalou que o modelo de financiamento de TVE "debería ser similar ao da BBC, con fondos públicos ou canon".
Policías e fuxitivos para a ficción das noites dos xoves en Cuatro
A partir desta semana, Cuatro dedicará a noite dos xoves ao xénero policíaco.
A canle estreará dúas novas series: Salvando a Grace e Fugitivos, que se centrarán respectivamente no corpo de policía de Oklahoma e nunha familia que foxe da xustiza.
Ás 22.30 horas emitirase na canle privada Salvando a Grace, protagonizada pola actriz Holly Hunter, galardoada cun Óscar pola súa actuación en O Piano.
A intérprete dá vida a unha policía adicta ao alcol e cunha vida bastante autodestrutiva.
Unha noite, mentres conduce bébeda, atropela un home que morre.
Grace recibirá un agasallo divino:
o anxo chamado Earl ofreceralle a posibilidade de reconducir o seu futuro.
Salvando a Grace foi a serie máis vista do ano na televisión por cable en Estados Unidos.
A partir das 00.30 horas, chégalle a quenda aos Rader, unha familia que foxe da policía despois de que o pai sexa acusado inxustamente dun asasinato que non cometeu.
Estrea no cine para os novos capítulos de "Sin tetas no hai paraíso"
O Palacio de Deportes de Madrid servirá de improvisada sala de cine para albergar a estrea da segunda tempada de Sin tetas no hay paraíso, que Telecinco decidiu presentar ao grande organizando un novo macroevento nas rúas da capital.
A segunda entrega de serie revelación da temporada pasada regresará ás pantallas o próximo mes de setembro.
Antes da súa emisión en televisión, a cadea invitará 5000 fans a asistir á preestrea do primeiro episodio xunto a Miguel Ángel Silvestre, Amaia Salamanca e a galega María Castro, entre outros.
Tras lograr colapsar a Gran Vía madrileña o pasado xuño con motivo da estrea do último episodio da primeira etapa, o Duque e o resto de personaxes volverán darse un baño de masas, xa que a cadea porá en marcha proximamente unha serie de concursos nos que se sortearán as 5000 entradas ao evento.
Berlusconi tapa un seno de "La Verdad" para que non saia na tele
Se hai algún político ao que o público estea afeito ver rodeado de belas e impoñentes mulleres, este é sen dúbida Silvio Berlusconi.
Con todo, esa imaxe de home sensible ao encanto feminino, non parece ser a que Berlusconi quere proxectar hoxe en día, ou polo menos, a que teñen en mente o seu equipo de goberno e asesores de imaxe.
Tal é así, que tomaron unha decisión, que non por sutil pasou desapercibida:
retocaron unha pintura da sala de prensa da sede de goberno, a reprodución da obra A verdade develada polo tempo do artista do século XVIII Giambattista Tiepolo, na que unha muller aparece co seo descuberto.
Agora, o peito da muller pode verse _ou máis ben non verse_ recuberto por un veo.
Segundo o subsecretario da presidencia, Paolo Bonaiuti, "o peito e a mamila víanse durante as retransmisións das conferencias de prensa" e engadiu que isto podía ferir a sensibilidade dos espectadores.
Rupert Murdock continúa coa estratexia de expansión por Asia
O magnate dos medios de comunicación Rupert Murdoch anunciou onte os plans do seu grupo, News Corp, para investir 100 millóns de dólares durante o próximo ano para lanzar seis canles rexionais de televisión en India.
Os plans de expansión demostran o compromiso do magnate para intentar consolidarse nun dos mercados de máis rápido crecemento no mundo.
Ademais, segundo algúns analistas, a maior apertura dos medios de comunicación na India fai que o seu mercado teña máis a ofrecer que o chinés, onde News Corp tamén ten presenza a través da rede Star.
Será precisamente baixo o logo desta filial que as novas canles transmitirán en seis idiomas.
Murdoch tamén sinalou que duplicará o número de empregados na editorial financeira Dow Jones e que lanzará un índice bolsista, Dow Jones India Titans, que levará o rexistro de importantes compañías indias.
Catoira, serán en TVE
A axenda estival da tele ten tanta oferta, tanta competencia... que o anormal é ser atención das cámaras un ano si e outro tamén.
Hai datas que piden exame anual para saber ata que punto paga a pena renovar esa cobertura informativa, para saber se hai vida dentro do televisor (hai celebracións onde invitan a xornalistas para garantizar a cobertura, pero iso, hoxe, xa non basta).
É como unha oposición anual de resultado inapelable.
Das festas e dos festivais do mapa galego estival que teño cuberto para xornais desta casa... poucas atopei coa singularidade e coa fantasía da Romaría de Catoira, conexión nórdica nunha terra, Galicia (con zeta se o queres, se ti o sentes), nun país que ten querencia por Irlanda, por Bretaña pero que quere saber pouco do Norte de Europa, terra onde os dereitos cidadáns van máis raudos que o mesmo Fernando Alonso...
España Directo, magacín en directo que dende hai catro anos arrasa en La Uno, centrou boa parte dos seus contidos do domingo pasado en celebracións de Galicia, onde, de lonxe, agosto dá un dos menús de ocio máis completos de vello continente.
É Curioso, as orxias gastronómicas do verán levan anos enchendo o espazo en TVG, e non tanto nas teles de eco estatal, pero visto o visto (o mesmo me ten que España Directo que o Está pasando de Telecinco) hai que concluír que esa morea de festexos de xantar longo e dixestión pesada e feliz que aquí é algo tradicional... fóra é algo case novo.
Galicia ten querencia por sentirse atrasada pero, ás veces, pode ser unha terra adiantada (non todo na vida é I + D).
Narcotráfico
Desembarcan na Coruña os 127 fardos de haxix do "Sucrijama"
O veleiro chegou ó peirao herculino a media mañá e tanto a droga como os tres tripulantes foron postos a disposición xudicial
Cargamento de 3.800 quilos de haxix descargado onte na Coruña
O veleiro con 3.800 quilos de resina de haxix do que se incautaron os funcionarios do departamento de Aduanas e Impostos Especiais da Axencia Estatal da Administración Tributaria ao oeste da Coruña chegou onte ao peirao de Transatlánticos da cidade pasadas as 11.00 horas.
Segundo informou a Autoridade Portuaria da Coruña a Europa Press, o veleiro, escoltado polo Patrulleiro de Vixilancia Aduaneira Sacre, chegou ao peirao herculino cunha hora de atraso sobre a hora prevista e, a media mañá, os funcionarios procederon a descargar os preto de 127 fardos desta droga culminando así unha longa investigación contra o tráfico ilícito de drogas con destino á Unión Europea.
O 2 de agosto pasado, sobre as 7.30 da mañá, o patrulleiro de Vixilancia Aduaneira Sacre, con base na Coruña, localizou en augas internacionais e a 300 millas ao oeste da provincia o veleiro Sucrijama.
Con bandeira holandesa e 16.5 metros de eslora, o barco foi abordado, a droga que transportaba interceptada e os seus tres tripulantes detidos, todos eles de nacionalidade holandesa e con iniciais H.V.D.K., P.S e E.R.M.
Tanto a substancia estupefaciente, como a embarcación intervida e as persoas detidas foron postas a disposición do Xulgado de Instrución en funcións de Garda da cidade herculina ao longo do día de onte, segundo informou o Ministerio de Economía e Facenda a Europa Press.
A operación levouse a cabo pola Dirección Adxunta de Vixilancia Aduaneira, en colaboración co Centro de Intelixencia contra o Crime Organizado (CICO), que facilitou a obtención da autorización das autoridades competentes de Holanda.
Tras coñecerse este novo golpe ó narcotráfico en augas galegas, a CIG denunciou a precariedade de Vixilancia Aduaneira en Galicia pola falta de medios e o estado dos mesmos, que fai que as aprehensións de droga se estean reducindo na comunidade galega.
O sindicato aproveitou así a operación dada a coñecer onte, de detención dun veleiro con 3.800 quilos de haxix fronte ás costas da Coruña para pór de manifesto as condicións nas que realizan o seu traballo os efectivos deste corpo.
Barcos con máis de 24 anos e sen escáner de control
A CIG asegura que en tres das seis bases que hai na comunidade galega as embarcacións pasan dos 24 anos de antigidade, en concreto en Vilagarcía, Muros e Ribadeo, o que fai "imposible" calquera tipo de persecución a planadoras ou vixilancia.
Tamén recrimina o estado do helicóptero, que conta cunha autonomía "moi limitada" de só dúas horas, fronte ás seis horas da que dispón estes medios na zona sur.
Ademais, a central sindical sinala que o escáner do porto de Vigo para o control e entrada de mercancías prohibidas en colectores non se puxo aínda en marcha, a pesar de que leva un ano instalado.
Por iso, a CIG denunciou onte a existencia de "numerosas trabas" que se lle poñen aos funcionarios de Vixilancia Aduaneira para desenvolver o seu traballo na nosa comunidade, polo que se están reducindo as aprehensións en Galicia, mentres que a droga segue entrando como hai anos.
Neste sentido, destacan que o gramo de cocaína está por baixo dos 40 euros, 20 euros menos que no ano 1990.
Desde o sindicato, manifestan que os traballadores de Vixilancia Aduaneira sempre demostraron que saben loitar contra a secuela da droga sen que se recoñeza o seu traballo "silencioso pero efectivo" e din non entender que intereses pode haber en que este servizo non poida dar o máximo na loita contra o narcotráfico en Galicia.
Galicia, destino do 29% da coca
Galicia é un importante foco de entrada e distribución de substancias estupefacientes, sobre todo coca.
Así se desprende das cifras de intervencións realizadas nun ano, que no caso desta droga supón o 28,77% dos comisos estatais.
Pontevedra é a principal entrada
A provincia de Pontevedra é a que máis destaca pola cantidade de substancias estupefacientes que se interveñen na súa zona:
do total de coca comisada en Galicia, o 99,59% foi en territorio pontevedrés.
Medio
Pulo á dinamización da Reserva da Biosfera do río Eo
A Fundación Biodiversidade apoia outros 3 proxectos: nas Fragas do Eume, O Grove e Paderne tamén nas Fragas do Eume, no _
A Fundación Biodiversidade, fundación pública do Goberno de España e dependente do Ministerio de Medio Ambiente e Medio Rural e Mariño, cofinanciará catro proxectos ambientais en Galicia de entre os 76 proxectos que aparecen na resolución da Convocatoria de Concesión de Axudas para a realización de actividades ambientais en 2008.
Entre os proxectos seleccionados para a comunidade galega, apoiarase economicamente á Asociación Drosera para o Estudo e Conservación do Medio Ambiente co fin de elaborar un inventario das especies e refuxios de quirópteros no Parque Natural de Fragas do Eume, na Coruña.
Doutra banda, cofinanciarase, xunto co Concello do Grove, a posta en marcha do plan de acción para a revalorización do patrimonio natural na súa vertente ornitolóxica neste municipio pontevedrés.
Así mesmo, apoiará o Concello de Paderne na posta en valor do Lugar de Importancia Comunitaria (LIC) Betanzos Mandeoa.
Ademais, colaborará co Centro para o Desenvolvemento da Comarca Natural Oscos-Eo na dinamización da reserva de Biosfera Río Eo, Oscos e Terras de Burón, situada en territorios de Galicia e de Asturias.
Setenta e seis proxectos en todo o Estado
Os 76 proxectos seleccionados en toda España atópanse distribuídos en doce modalidades, que en total ascenden a 3.200.000 euros.
A maioría dos proxectos están compartidos entre varias comunidades autónomas e están dirixidos ao desenvolvemento de actividades de investigación e preservación en Parques Nacionais e Reservas de Biosfera, segundo informou a organización nun comunicado.
Ademais, os proxectos tamén financiarán actividades de institucións e asociacións locais para a ordenación do territorio, a conservación do patrimonio e a biodiversidade, o desenvolvemento rural, a prevención de incendios, a loita contra a desertificación e a conservación do medio mariño e os efectos do cambio climático.
A Fundación Biodiversidade financiará, así mesmo, a posta en marcha dun Programa de comunicación ao medio rural sobre os efectos do cambio climático, o uso da auga e a contaminación a nivel nacional.
Castela e León, a que máis recibe
Castela e León será a provincia con máis axudas da Fundación Biodiversidade, que sufragará 13 proxectos.
Séguenlle Cataluña con 9, Andalucía, Cantabria e Asturias con 7; e os 5 de Baleares e Murcia.
Vertedura
A limpeza no Catasol vai prolongarse ata o xoves próximo
Oito axentes están a recuperar as marxes tras o derramamento de alcatrán
A consellería de Medio Ambiente retomou onte o operativo de limpeza que traballa nos catro quilómetros do río de Melide (A Coruña) onde se produciu unha vertedura de seis toneladas de alcatrán líquido hai unha semana.
Segundo confirmaron fontes de Medio Ambiente a Europa Press, sete peóns e un capataz de Augas de Galicia traballan nos labores de recuperación das marxes do río Catasol que, segundo este departamento, se manterán ata o xoves próximo.
Os oito integrantes do dispositivo centran os traballos na parte alta do río, onde se produciu a vertedura de alcatrán, que está sendo xestionado pola empresa Sogarisa.
Medio Ambiente recordou que persoal da Dirección Xeral de Conservación da Natureza se trasladou o luns pasado ata o río, unha vez que se tivo coñecemento da vertedura e que os axentes desprazados colocaron varias alpacas de palla en diversos puntos da canle do Catasol para impedir a expansión do alcatrán líquido.
O accidente que orixinou a vertedura produciuse a primeira hora do luns 28 de xullo no lugar de Traspedra cando o condutor dun camión da empresa lucense Manfor perdeu o control do seu vehículo, que quedou envorcado sobre o seu lado dereito.
O impacto do camión provocou a ruptura do cilindro onde se almacenaba esta substancia pastosa, que se verteu e comezou a dirixirse augas abaixo nun tramo de catro quilómetros.
Coruña
Aprobada a modificación urbana da fronte da Ría do Burgo
O PP oponse por crer que está mal feito
O pleno do Concello da Coruña aprobou onte, coa oposición do PP, unha modificación puntual do Plan Xeral de Ordenación Municipal (PXOM) na zona das Xubias-O Burgo para a urbanización da fronte marítima da Ría do Burgo.
O Concello da Coruña recibiu o visto e prace de Política Territorial para a devandita modificación ao considerar adecuada toda a ordenación aprobada provisionalmente polo Concello, excepto para unha superficie de 4.007,04 metros cadrados de titularidade municipal que supón un 1,16% da superficie total de 344.747 metros cadrados.
Nesta superficie o proxecto aprobado provisionalmente prevía un solo urbano consolidado e a consellería entende que debe ser cualificado como solo urbano non consolidado.
O PP coruñés argumentou a súa oposición por considerar que "logo de vinte anos, o expediente segue mal feito" e recordou que o Concello ten a obriga de realizar unha prospección do terreo de xeito previo.
Ante isto, a concelleira de Urbanismo, a socialista Mar Barcón, acusou os populares de ser responsables "da peor Lei de Urbanismo da historia do país".
O Inega únese a un programa europeo a prol do aforro
Un 5% menos no consumo público
O Instituto Enerxético de Galicia (Inega) anunciou onte a súa participación no proxecto europeo ENERinTOWN, que permite aforrar o 5% dos edificios públicos dos concellos.
O proxecto, no que están presentes diferentes organizacións de España, Italia, Irlanda, Portugal, Francia, Lituania, Alemaña e Grecia, ten como misión o deseño e a posta en marcha dun sistema de monitorización dos consumos enerxéticos das instalacións municipais a través de Internet.
Este plan pretende establecer un maior control sobre o consumo enerxético municipal nos edificios propiedade dos concellos, para o que é preciso un coñecimento claro sobre o nivel de consumo e o persoal cualificado.
Operación
Detida unha venezolana en Lavacolla con 2,5 quilos de cocaína
Estaba agochada no fondo da maleta
Axentes da Garda Civil detiveron onte unha muller duns 28 anos de idade e nacionalidade venezolana no Aeroporto da Lavacolla, en Santiago de Compostela, como suposta autora dun delito contra a saúde pública tras descubrirlle un total de 2.450 gramos de cocaína agochados no interior da maleta coa que viaxaba.
Segundo informou onte o Instituto Armado, a detención produciuse ó redor das 11.30 horas de onte despois de que os axentes do Destacamento Fiscal da Garda Civil e do Servizo Cinolóxico do Instituto Armado, apoiados no labor dun can detector de drogas, descubrisen en varios dobres fondos dunha maleta desta muller a substancia estupefaciente referida.
A muller arrestada, pasaxeira dun voo internacional procedente de Caracas, atópase nestes momentos a disposición da autoridade xudicial, do mesmo xeito que os case 2.500 gramos de cocaína incautada na súa equipaxe.
Incautado con seis doses de heroína en Camariñas
Por outra banda, axentes da Garda Civil de Camariñas (A Coruña) detiveron ás 23.30 horas deste sábado un home de 42 anos de idade como suposto autor dun delito de tráfico de drogas.
Dita detención produciuse despois de que unha patrulla do Instituto Armado identificase o arrestado e descubrise no seu poder un total de seis doses de heroína que, segundo a súa propia manifestación, ía vender un consumidor que llas solicitou.
O detido atópase nestes momentos a disposición do Xulgado de Instrución Número 2 de Corcubión.
As cooperativas acusan a Puleva de importar leite sobrante de fóra
As cooperativas lácteas galegas da Unión de Cooperativas Agaca mostraron onte a súa indignación polo cambio de política de abastecemento e seguridade de Puleva no mercado galego ó preferir importar leite a recoller a dos seus provedores habituais.
Nun comunicado, as cooperativas sinalan que, por primeira vez no mercado lácteo de España, Puleva está adoptando unha cultura e unha política de "desfeitos", comprando restos de excedentes de leite sobrante doutros países e rexeitando os seus provedores desde hai 15 anos cos que comparte unha política de seguridade e de calidade.
Ademais, desde o Sindicato Labrego Galego denuncian que as industrias lácteas "están coaccionando as cooperativas" para provocar unha caída de prezo que lle propicie unha rendible aplicación do contrato homologado sen prezo base.
Segundo denuncian nun comunicado, só na semana pasada foron xa catro ás que se lle comunicou o cesamento de recollida por parte de Puleva, "práctica secundada por outras industrias encamiñada a reforzar a sensación de inestabilidade no mercado".
Pola súa parte, o propietario e administrador único do grupo Leite Río, Jesús Lence, confirmou onte que a súa empresa suspenderá o próximo 15 de agosto a relación profesional que mantiña cos produtores dunha das súas rutas de recollida de leite na provincia de León, para adquirir a materia prima de dúas cooperativas lucenses que, ata agora, vendían a produción dos seus socios a Puleva.
Tirapuxas
"Marxinación" olívica
Caballero arremete contra a Deputación de Pontevedra á que acusa de non investir en Vigo a pesar de que a cidade achega 1,4 millóns ós presupostos provinciais
O alcalde de Vigo, o socialista Abel Caballero
O alcalde de Vigo, Abel Caballero, arremeteu onte contra a Deputación Provincial de Pontevedra por facer un "boicot activo" á cidade, a pesar de que esta achega 1,4 millóns de euros ás arcas provinciais en concepto de recadación do Imposto de Actividades Económicas.
Nunha rolda de prensa celebrada onte non Concello vigués, o rexedor confirmou os datos de actualización do padrón do IAE, polo que se recadarán en 2008 uns 12 millóns de euros.
Desa cantidade, Vigo cede 1,44 millóns de euros á Deputación Provincial e, non obstante, segundo denunciou Caballero, o organismo provincial mantén a súa negativa a realizar certos investimentos na cidade.
Así, o rexedor da cidade olívica reiterou que o organismo presidido por Rafael Louzán _PPdeG_ investiu "cero total" nas humanizacións de rúas que o Concello requiriu.
A esa crítica, o alcalde sumou o feito de que a Deputación non asume a limpeza dos viais que son da súa titularidade, como a estrada provincial, o viario á Garrida, a estrada entre Coruxo e Canido, ou a que une o Meixoeiro co campus universitario.
Suspensión da licenza para equipos de limpeza
Segundo o primeiro edil, a Deputación "suspendeu" a cesión dun tractor que realizaba eses labores de limpeza, polo que ha de ser o propio Concello o que utilice os seus medios materiais e humanos para retirar a maleza e manter esas estradas.
Por outra banda, Abel Caballero tamén recordou que a Deputación denegou a petición do Goberno municipal vigués para ceder persoal e maquinaria de limpeza das praias, co pretexto de que o Concello ten unha débeda pendente por ese servizo.
A ese respecto, o rexedor recordou que a débeda vén de anos atrás, o que non lle impediu á Deputación prestar esa colaboración na anterior lexislatura, coa popular Corina Porro como primeira edil, ao tempo que lle pediu á, agora, voceira do PP na Corporación e vicepresidente da Deputación, "que dea conta dese boicot activo".
Non houbo resposta por parte de Corina Porro e quen deu resposta ao alcalde foi o concelleiro do PP en Vigo e vicepresidente da Deputación, José Manuel Figueroa.
Este considerou "falsas" as acusacións de Caballero, e recordou que o organismo provincial investiu en Vigo case 8 millóns de euros no que vai de lexislatura municipal.
Figueroa atribuíu as críticas do alcalde á súa "falta de xestión" e acusouno de non poñer en marcha ningún proxecto propio.
Ademais, recordou que a Deputación está pendente da cesión do antigo Colexio Alemán para construír unha dotación na que prevé investir ao redor de tres millóns de euros.
Longo historial de enfrontamentos
Os tirapuxas entre o Concello de Vigo e a Deputación de Pontevedra son un clásico entre as distintas administracións galegas.
Especialmente cando non hai coincidencia nas cores políticas imperantes nos seus órganos de Goberno.
Co PPdeG dono e señor da Deputación, os vaivéns no Goberno local vigués só trouxeron a paz na pasada media lexislatura con Corina Porro (PP), como primeira edil.
BNG e PP critican a actitude do PSdeG na reforma do voto
O Bloque insta a non "obstaculizar" a nova norma porque é unha "obriga" do bipartito e os populares cren que se seguen ordes de Madrid
BNG e PPdeG volveron onte criticar a postura do PSdeG con respecto a unha hipotética reforma do voto emigrante antes das próximas eleccións autonómicas.
Sobre todo despois das últimas declaracións do conselleiro de Presidencia, o socialista José Luis Méndez Romeu, quen considerou nunha entrevista concedida a Europa Press que a primeira lei electoral que debe reformarse é a estatal e será "con posterioridade" cando se modifique a galega, de tal forma que esta non se reformará "probablemente" ata que o Congreso cambie a Lei Orgánica do Réxime Electoral Xeral (Lorex).
O portavoz do BNG no Parlamento de Galicia, Carlos Aymerich, mostrou onte a súa "confianza" en que o PSdeG non poña "obstáculos" á modificación da Lei electoral galega posto que, recordou, esta reforma é "unha obrigación" da Xunta bipartita.
En canto ás declaracións de Méndez Romeu, Aymerich sinalou que "se intentase atrasar esta reforma só cabería concluír que se persegue desde o PSdeG levar adiante manobras similares ás que o PP protagonizou no pasado co voto emigrante", explicou, e recordou que a modificación da Lei electoral é un "compromiso" recollido no pacto de goberno de socialistas e nacionalistas, así como unha das recomendacións aprobadas polo Parlamento no ditame da comisión de investigación sobre a suposta axente electoral do PSdeG.
Os socialistas están a manter un "dobre xogo", di o PP
Pola súa banda a portavoz adxunta do Grupo Popular, Pilar Rojo Noguera, lamentou o dobre xogo do PSOE que "vota a favor da reforma legal que lles permite aos emigrantes votar en urna e logo di que a lei electoral galega non se reformará ata que se reforme a estatal", segundo un comunicado do seu partido.
"Utilizan o Parlamento para o que lles convén, facendo gala dun dobre discurso e da ambigüidade para converter en papel mollado os acordos que se aproban" apuntou a portavoz referíndose ao PSOE.
En opinión da deputada popular, Méndez Romeu fixo públicas as "instrucións" dadas polo presidente do Goberno, José Luis Rodríguez Zapatero, e polo número dous do PSOE, José Blanco, ao presidente da Xunta, Emilio Pérez Touriño na reunión que mantiveron o xoves pasado no Palacio da Moncloa.
Entre estas directrices figura, a xuízo de Pilar Rojo, que os galegos residentes no exterior "non van ter voto en urna nas próximas eleccións autonómicas" a pesar do acordo das tres forzas políticas galegas na Cámara autonómica.
Non se pasa da "transparencia"
O titular da Xunta, Emilio Pérez Touriño, que se reuniu o xoves pasado co presidente Jose Luis Rodríguez Zapatero, sinalou tras a reunión que, con respecto ao voto emigrante, había que buscar maior transparencia no proceso.
Pérez Touriño non se pronunciou sobre se o novo método _voto electrónico como propuxo o Goberno, ou en urna, como recolle o acordo do Parlamento de Galicia_, poderá estar vixente para os próximos comicios autonómicos galegos, xa que é necesario reformar unha lei orgánica.
Máis, tendo en conta a posibilidade de que haxa un adianto electoral a este ano.
Sen vítimas mortais en Galicia na "operación saída" de agosto
É a primeira que remata sen falecidos no último lustro.
No resto de España rexistráronse 17 finados entre o xoves 31 e este domingo pasado, segundo os datos dos que dispón a Dirección Xeral de Tráfico.
Un veciño de Santander perdeu onte a vida tras chocar o seu turismo contra un camión na Pobra
Unha grúa recolle o coche accidentado en Meis, cuxos ocupantes tiveron que ser rescatados
A primeira operación especial de tráfico do mes de agosto, que se desenvolveu entre as 15.00 horas do xoves día 31 e o domingo pasado á medianoite, finalizou sen vítimas mortais na rede viaria galega, segundo os datos da Dirección Xeral de Tráfico (DXT).
Así, é a primeira operación especial de agosto que no último lustro non rexistra falecidos _salvo unha muller atropelada o sábado pola tarde na cidade da Coruña que non se contabiliza na estatística da DXT_, xa que o ano pasado o mesmo período saldouse cunha vítima na provincia coruñesa, en Dodro;
en 2006 houbo sete mortos;
cinco en 2005 e un no período de 2004, segundo os datos facilitados polo Centro de Xestión de Tráfico de Galicia.
No que vai de mes, a rede viaria galega contabiliza unha vítima mortal, rexistrada onte á mañá no municipio da Pobra (A Coruña), mentres que nos catro primeiros días de agosto de 2007 o saldo de falecidos ascendía a cinco mortos.
O mes de agosto do ano pasado finalizou con 33 mortos nas estradas de Galicia.
Respecto do accidente rexistrado na Pobra, J.G.B.A., de 47 anos e veciño de Santander, faleceu ao chocar o turismo que conducía, un BMW matrícula 7147BRB, contra un camión Volvo _matrícula 4484CPT_.
O suceso produciuse sobre as 6.30 horas no quilómetro 32,7 da estrada VG-11, ao seu paso polo municipio coruñés.
Segundo a información facilitada pola Agrupación de Tráfico da Garda Civil da Coruña, o accidente puido deberse á invasión do carril contrario por parte do condutor do turismo.
Sen problemas de circulación, só as retencións normais
Doutra banda, tal e como informou o Centro de Xestión de Tráfico, a primeira operación especial de tráfico de agosto unicamente rexistrou as retencións habituais no regreso das zonas de praia, como o resto de fins de semana con bo tempo.
Pola súa banda, a conselleira de Política Territorial, María José Caride, reiterou onte de novo o chamamento á precaución a todos os condutores que se desprazan pola rede viaria galega.
Así, o seu departamento recomenda que se manteña a atención constante ás condicións da circulación, así como á sinalización de cada treito.
En toda España, un total de dezasete persoas perderon a vida nos 17 accidentes mortais de tráfico rexistrados durante a primeira grande "Operación saída" deste mes de agosto, segundo a DXT.
Ademais dos falecidos, tamén se rexistraron, durante este inicio da "Operación saída", seis feridos graves e nove feridos leves.
O sábado foi o peor día con sete accidentes e sete mortos.
O venres e o domingo houbo catro accidentes mortais e catro falecidos, e o xoves, dous accidentes e dous mortos.
Debido á coincidencia do inicio de agosto coa fin de semana, a DXT tívose que remontar ao ano 2005 para realizar unha comparativa na "Operación saída".
Esa fin de semana de finais de xullo e principios de agosto perderon a vida nas estradas españolas 40 persoas.
Tamén houbo 20 feridos graves e 10 leves.
Polo que respecta ó balance de 2008, Política Territorial lembrou onte que ata o mes de xullo, Galicia reduciu nun 32 por cento o número de vítimas mortais en accidente de tráfico (48 vítimas menos) con respecto ao mesmo período do ano pasado, o que supón unha caída moi superior á do resto do Estado, con 18 por cento.
Especialmente importante é, segundo recorda a Consellería, o chamamento á precaución cando os desprazamentos se producen por estradas nas que se compatibilizan obras de mellora ou ampliación coa circulación de vehículos, vías nas que a velocidade máxima está limitada e o respecto á sinalización é fundamental.
Colapsada a ponte de Rande
Un accidente por alcance entre dous vehículos rexistrado na AP9 de Vigo colapsou preto dunha hora a ponte de Rande (Vigo), pero a circulación quedou totalmente restablecida arredor das tres da tarde.
Tres feridos graves en Guitiriz
Tres persoas resultaron graves en Guitiriz (Lugo) o domingo á tarde ao saír da estrada o seu turismo.
Trátase de C.L-P.LL, home de 75 anos, I.O.L., muller de 65, e C.L-P.O, home de 44, todos veciños de Madrid.
Rescatados do coche en Meis
Dúas persoas resultaron onte feridas nun accidente de tráfico en Meis (Pontevedra).
Como consecuencia do sinistro, foron rescatadas un home e unha muller de 76 anos, identificados como J.P.G. e P.G.C.
Sinistrado un motorista en Fene
O condutor dun ciclomotor resultou ferido grave tras chocar frontalmente cun turismo no termo municipal de Fene.
O accidente produciuse o domingo ás 20.10 horas no quilómetro 1,5 da estrada CP-3501.
Eles polis, elas doutoras
Os cativos galegos tamén escollen fútbol e cine, pero as nenas serán profesoras e veterinarias.
Sete de cada dez elixirá o seu traballo por vocación e non polo que gañen
De maior quero ser...
Depende.
Se responde un neno galego dirá que policía, futbolista ou actor.
Se, pola contra, se trata dunha cativa, a elección será doutora, profesora ou veterinaria.
En todo caso, unha cousa é común a ambos:
escollerán a súa profesión de forma vocacional, e non polo que lle vaian pagar.
Así se desprende da cuarta edición da enquisa Que queres ser de maior? elaborada pola empresa de xestión de recursos humanos Adecco, realizada entre máis de 2.000 nenos e nenas de 4 a 17 anos de toda España, 150 deles galegos.
O obxectivo do informe foi buscar resposta a "unha das máis complicadas cuestións sobre o futuro dos nosos fillos:
como se formulan o seu futuro profesional nun mundo marcado polo consumismo e o materialismo?"
Desta forma, e preguntados neste termo, o 69,6% dos cativos galegos prioriza que o traballo lle guste, fronte ó 16,5% que antepón gañar moitos cartos e outro 13,9% que non se decide ó crer que ambas son igual de importantes.
Segundo a psicóloga Beatriz Becerro de Bengoa, conselleira editorial da revista www.saludmental.info, para interpretar estas respostas é conveniente valorar o contexto no que se atopan os nenos.
Con todo, é previsible que o interese por facer o que a un lle gusta ocupe un lugar privilexiado tanto para os pequenos como para os adolescentes:
"Quizais os máis pequenos, empuxados pola impulsividade egocéntrica para satisfacer os seus intereses, e os maiores ávidos de atopar unha saída dentro do mundo de confusión e inconformismo no que se atopan mergullados", explica a psicóloga.
Concretamente, as profesións máis elixidas polos nenos para ser de maior difiren segundo o sexo.
Máis da metade dos cativos elixen aquelas relacionadas con tres grandes grupos:
o 21,3% quere dedicarse a postos relacionados coa seguridade, o 19,7% aspira a ser deportista e o 13,1% dos nenos galegos, ve nas artes a súa verdadeira vocación.
No caso das nenas, tamén máis da metade orienta a súa carreira profesional a tres sectores: o 24,8% ao ensino, o 17,7% á sanidade e 15,7% ao coidado dos animais.
Estes resultados revelan, que un ano máis, entre os nenos seguen triunfando aquelas profesións relacionadas coa notoriedade e o prestixio, mentres que elas se decantan por oficios máis acordes coa benevolencia e o coidado dos demais.
Así as cousas, no máis alto do ránking para elas atópanse as profesións de doutora (27,6%), profesora (13,8%), veterinaria (13,1%), policía (6,9%), avogada (3,4%) e actriz (3,1%).
Pola súa parte, os rapaces galegos se dacantan por ser policía (13,1%), futbolista (9,8%), actor (6,6%), médico (6,6%), avogado (3,3%) e arquitecto (3%).
Cambios "de gran repercusión" se fosen gobernantes
Outra das cuestións nas que indaga a enquisa de Adecco é en que farían os cativos galegos se se lles deixase dirixir o mundo.
"Non cabe dúbida de que o seu mundo sería moito mellor que o actual", explican os responsables do informe, porque "son moitos os cambios de gran repercusión que farían".
As súas principais preocupacións difiren moito das dos maiores, que segundo a última enquisa do Centro de Investigacións Sociolóxicas (CIS) son o paro, os problemas económicos e o terrorismo:
a metade dos cativos galegos (50,5 por cento) eliminaría as guerras, o 37,6% a pobreza e o 24,8% están moi concienciados cos problemas do medio, a contaminación e o quecemento global.
Os nenos e os adultos só comparten unha das súas grandes preocupacións: o terrorismo.
Con todo, entre os máis pequenos descendeu dos primeiros postos á sétima posición en importancia con respecto do que se recollía hai tres anos debido a que os atentados do 11-M e 11-S están perdendo o seu impacto na memoria dos máis pequenos.
Ningún dos galegos consultados quere seguir os pasos dos pais
Doutra banda, só un 5,4% dos máis de 2.000 nenos españois enquisados quere ser o mesmo que os seus pais, cifra que mesmo caeu con respecto ás respostas do ano pasado, cando a porcentaxe era do 7,8%.
En Galicia, esta situación intensifícase aínda máis:
ningún dos 150 cativos consultados na rexión quere seguir os pasos profesionais dos seus proxenitores.
Pero mentres que a porcentaxe de nenos coa mesma vocación que os seus pais descende ou mesmo desaparece, este ano revelouse unha curiosa situación:
un 18,7 por cento dos nenos galegos quere que os seus futuros fillos exerzan a súa profesión.
Con todo, tamén existe unha importante cantidade deles, un 9 por cento do total, que respondeu que lle gustaría que os seus fillos fosen o que eles decidisen.
Catro voces unidas ante a UE
No acto de sinatura dun documento que intentará presionar a Bruxelas e que nace con vocación de apertura cara a outras rexións, participaron o conselleiro de Medio Rural da Xunta Alfredo Suárez Canal e a súa homóloga asturiana María Belén Fernández, cántabro, Jesús Miguel Oria e Gonzalo Saén desde Euscadi.
Son conscientes de que coñecer idiomas é esencial
Segundo se desprende da enquisa de Adecco, os cativos de hoxe en día son conscientes da importancia dos idiomas para atopar un emprego e progresar na carreira profesional:
o 63,5% di que saber idiomas pode axudar a atopar un traballo, fronte ao 16,5% que opina que non e o 20% ao que lle dá igual.
Por grupos, entre os nenos galegos a porcentaxe de importancia dos idiomas ascende ata o 70,7%, fronte ao 56,2% das nenas, cifras que se afastan das estatísticas estatais, nas que son as cativas, cun 72,4%, as que lles outorgan unha maior importancia á aprendizaxe doutras linguas, fronte ao 69,1% dos nenos.
As diferenzas tamén son importantes se analizamos os resultados por grupo de idade.
En todo caso, para os nenos galegos de entre 11 e 17 anos aprender idiomas é máis transcendental que para os pequenos de 4 a 10 anos.
Un 75,3% así o considera, fronte ao 46,7% dos segundos.
Ademais, tamén se lles preguntou pola lingua que segundo eles é a máis importante.
E dentro do ránking das mencionadas, destaca o inglés, cun 89,7 por cento de respostas, seguida de lonxe polo alemán, co 3 por cento.
Doutra banda, sobre a xubilación, a maioría dos rapaces apunta a que non farán nada, a que coidarán a familia e a que viaxarán.
Pero hainos tamén que aproveitarían o seu tempo libre da xubilación para estudar ou cociñar, ou incluso para facer punto de cruz.
Algúns máis solidarios optan por axudar a ONG mentres outros prefiren "vivir sen preocupacións".
O máis importante para os discapacitados, ser útiles
A pesar de que as persoas con discapacidade posúen unha unión cos seus pais máis forte que o resto dos nenos por ser máis dependentes deles, isto non implica, como se mostra na enquisa de Adecco, que vexan neles un modelo a seguir, xa que só o 12,7% quere ser o mesmo que os seus pais.
Malia que as tradicións familiares á hora de definir o futuro profesional foron vencidas polas modas e pola innovación e diversidade, nos nenos con discapacidade, principalmente naquelas idades nas que tiveron a súa primeira experiencia prelaboral en centros especiais de emprego ou talleres, orientan o seu futuro profesional a devanditas experiencias, o cal denota que para eles o máis importante é ser útiles e traballar.
En definitiva, cínguense máis a realidades e viven máis o curto prazo.
Ademais, se os nenos con discapacidade dirixisen o mundo, seguro que sería un lugar soñado para vivir, indica Adecco.
Unha gran parte deles acabaría coas guerras e a violencia (30,5%);
outra das respostas máis mencionadas foi a do terrorismo;
así mesmo, usarían o seu poder como gobernantes para axudar os que máis o necesiten, para eliminar a droga e para ter máis vacacións.
Con todo, hai outros que se fosen xefes do mundo traballarían para lograr que os nenos con discapacidade tivesen as mesmas oportunidades que calquera outro.
Tamén houbo respostas divertidas como cambiar o despacho pola praia, baixar os prezos dos pisos ou facer que non existan os botellóns.
Galicia soamente gaña habitantes pola inmigración
Nos últimos cinco anos, segundo o "Anuario Económico 2008" que publica La Caixa
Galicia tería un crecemento poboacional negativo nos últimos cinco anos de non ser pola chegada de estranxeiros á comunidade, segundo se reflicte no Anuario Económico de España 2008 publicado por La Caixa.
De feito, a poboación reduciuse un 0,1 por cento neste período, pero grazas á inmigración consegue crecer nun 1,3 por cento, ata alcanzar os máis de 2,7 millóns de habitantes que ten actualmente.
Así, os 38.980 estranxeiros que aumentaron en Galicia entre 2002 e 2007 son os que inclinan a balanza a favor do crecemento, porque a comunidade perdeu un total de 3.817 habitantes de nacionalidade española no mesmo período.
Todas as provincias galegas teñen un maior crecemento do número de estranxeiros que de nacionais, pero son significativos os casos de Lugo e Ourense, nos que se reducen considerablemente os habitantes españois e son os inmigrantes os únicos que aumentan.
A segunda comunidade na que menos subiu a poboación
En todo caso, Galicia é a segunda comunidade na que menos creceu a poboación durante os últimos cinco anos e coa súa mínima evolución, dun 1,3 por cento fronte ao 8% a nivel estatal, sitúase só por detrás de Asturias, que neste lustro mantivo practicamente invariable o número de habitantes, tras unha lixeira variación positiva do 0,1 por cento.
Así, non é de estrañar que as provincias de Lugo e Ourense, as dúas do interior de Galicia, lideren a clasificación estatal de recorte de poboación nestes últimos anos.
Entre 2002 e 2007, Ourense perdeu un 2 por cento dos seus habitantes, mentres Lugo sufría un descenso do 1,8 por cento, os máis elevados de España, e as únicas evolucións negativas xunto coas de Zamora e Palencia.
Mentres, A Coruña experimentaba un crecemento do 1,9% e Pontevedra ata superior, do 3%.
Ferrol, a cidade que máis perdeu
A nivel das cidades, é Ferrol a que perdeu máis poboación, situándose no segundo posto a nivel español, cun 5,5% menos que en 2002.
Só Cádiz supera esta redución, cun 5,6%.
A seguinte cidade galega que aparece nesta clasificación é Ourense, en quinto lugar, tras perder o 1,7% dos seus habitantes.
Tamén figura a capital de Galicia, Santiago de Compostela, aínda que neste caso pola súa mínima variación, dun 0,5% pero sen ser en sentido negativo.
Ademais, A Coruña rexistrou un crecemento lixeiramente superior, do 0,8%.
Polo que respecta a Lugo, a pesar de que a nivel provincial sufría un dos maiores recortes, a capital rexistraba un incremento de habitantes do 4,9%, o maior de todas as cidades de Galicia, xa que Pontevedra se sitúa por detrás, cun 4,4%, e Vigo (2,2).
Conferencia
España é xa o sexto doador mundial na guerra contra a sida
Realizará unha nova achega de 10,2 millóns de euros ó fondo de Onusida
A vicepresidenta Primeira do Goberno, María Teresa Fernández de la Vega, anunciou en México, na XVII Conferencia Internacional sobre a SIDA. Acción universal Ya!, que España realizará unha nova achega de 10,2 millóns de euros a Onusida, o que converte o país no sexto doante mundial na loita contra esta enfermidade.
Segundo informou onte nun comunicado a Axencia Española de Cooperación Internacional para o Desenvolvemento (Aecid), tres millóns desta cantidade estarán destinados a apoiar as actividades da Iniciativa Internacional para a Vacina contra a Sida, e 1,5 millóns de euros á Asociación Internacional para Microbicidas.
Á súa vez, España colabora coa Axencia de Loita contra o VIH/Sida de Nacións Unidas e o Fondo Global de Loita contra a Sida, a Tuberculose e a Malaria ao que se achegarán aproximadamente 384 millóns de euros no período 2008-2010.
En canto á loita contra a sida en América Latina, Aecid destacou un convenio de actuación rexional de catro anos de duración iniciado en 2006 que está sendo executado pola ONGD Asemblea de Cooperación pola Paz no Salvador, Guatemala, Fonduras, Nicaragua, República Dominicana e Haití.
Estímase que coas diferentes accións previstas, que teñen un financiamento total de 4.375.000 euros, beneficiaranse unhas 5.500 persoas directamente e alcanzará a outros 2.000.000 coas accións de sensibilización.
O obxectivo das actuacións é aumentar o grao de sensibilización e información da sociedade en xeral sobre esta enfermidade, e as formas de previla e reforzar a actuación dos sistemas públicos de saúde en canto a prevención e ao tratamento.
Segundo manifestaron, a alta taxa de contaxios do VIH/SIDA nestas rexións vén causada pola falta de información e sensibilización da sociedade, as deficiencias dos sistemas de saúde para previr e tratar a epidemia, e a dificultade de acceso por parte dos enfermos a un tratamento específico.
A fiscalía estuda acusar de escravitude a Josef Fritzl
Non hai outro caso deste tipo no país
A Fiscalía austríaca estuda engadir o delito de escravitude aos cargos expostos contra Josef Fritzl, quen confesou encerrar e violar durante vinte e catro anos a súa filla Elisabeth, coa que tivo sete fillos, aínda que un morreu ao pouco de nacer.
"O que fixo o acusado pódese catalogar como algo parecido á escravitude", explicou Gerhard Sedlacek, portavoz da Fiscalía de Sankt Pölten, capital do Estado de Baixa Austria.
Sedlacek indicou que a Fiscalía estuda esta posibilidade, xa que a continuada falta de liberdade de Elisabeth e os seus fillos podería incluírse no parágrafo do Código Penal dedicado ao tráfico de escravos.
En caso de ser procesado por este punto, Fritzl podería ser sentenciado a un máximo de 20 anos de cárcere e sería o primeiro caso en Austria, indicou o portavoz da Fiscalía.
Esta acusación sumaríase así ás de privación de liberdade, incesto e violación, sendo este o maior cargo, que suporía unha condena de 15 anos.
O avogado de Fritzl, Rudolf Mayor, insistiu en que o seu defendido é un enfermo mental que non é responsable dos seus actos.
Un pequeno tornado causa tres mortes en Francia
Haumont, a máis afectada con 10 feridos
Tres persoas morreron e unha decena resultaron feridas tras o paso dun pequeno tornado na madrugada do luns pola localidade francesa de Hautmont (norte), segundo informaron fontes da prefectura.
A ministra francesa de Interior, Michéle Alliot-Marie, anunciou que o Estado destinará unha partida inicial de 300.000 euros para axudar a "persoas que o perderon todo".
Pola súa banda, o presidente francés, Nicolas Sarkozy, solidarizouse coa "dor das familias dos falecidos e feridos"
Un home de 76 anos, cuxa casa foi destruída polo tornado, suicidouse onte, aínda que non se estableceu un vínculo de causalidade.
O PP acusa a Xunta de "manipular" os datos de valorados
Asegura que só o 1,6% dos grandes afectados reciben as súas prestacións.
Defende a versión estatal na "guerra de cifras"
A portavoz de Asuntos Sociais do Grupo Parlamentario Popular, Marta Rodríguez Arias, denunciou onte que só 762 dos 45.693 dependentes ou grandes dependentes galegos _un 1,6%_ perciben a día de hoxe a prestación á que lles dá dereito a Lei de dependencia aprobada polo Congreso en outubro de 2006.
Marta Rodríguez recordou que tanto o titular da Xunta, Emilio Pérez Touriño, como o número dous do Executivo, Anxo Quintana, anunciaron a "revolución tranquila" dos servizos sociais e comprometeron "un plan de choque" que permitiría a 16.000 galegos cobrar desde xaneiro de 2008 as axudas por Dependencia.
A deputada popular indicou que os datos do Imserso a 31 de xullo de 2008 reflicten que só 762 persoas recoñecidas como grandes dependentes ou dependentes severos perciben estas prestacións na comunidade, a pesar do que estipula o calendario da normativa, evidenciando o "monumental fracaso" da política de benestar social da Xunta.
Referiuse tamén ás cifras oficiais sobre a valoración das solicitudes e recordou que en Galicia aínda roza o 70% mentres que outras autonomías alcanzaron xa o 100%.
Segundo a versión da Vicepresidencia, os datos facilitados polo Estado están "equivocados" e actualmente Galicia valorou o 85,6% das solicitudes de dependencia rexistradas, situándose como a terceira autonomía en número de valoracións feitas.
Neste contexto, acusou o Executivo autonómico de "manipular" os datos e instou os seus máximos responsables para dar a cara ante os galegos e a facer públicas as cifras "reais".
O recorte das axudas estatais, "indecente"
Considerou "indecente" o anuncio do Goberno de recortar en "case 200 millóns" a dotación económica para atender os dependentes e alertou de que esta decisión prexudicará a Galicia, que recibirá 10 millóns menos para responder ás necesidades dos dependentes.
"Hai cousas coas que non se pode xogar", sentenciou Marta Rodríguez e asegurou que "nada xustifica" as "falsas expectativas" que o Goberno autonómico xerou na cidadanía sobre a aplicación da Lei de dependencia.
A portavoz popular tamén cuestionou a "ética" de que Touriño permaneza "impasible" mentres se anuncia unha redución do financiamento da Dependencia e atribuíu a súa actitude a que está "máis pendente" de que o seu partido "non lle impoña" a data das próximas eleccións autonómicas que de "atender" os máis de 100.000 dependentes galegos.
Instou o Goberno para "deixarse de escusas" en asuntos que "van máis alá do financiamento" e a "recortar" en gastos de publicidade e propaganda para que as persoas "desesperadas" que se agochan detrás dos datos de Dependencia poidan cobrar as prestacións ás que teñen dereito.
Comparación con outras CCAA
Na súa intervención, Marta Rodríguez recorreu á comparativa con outras autonomías e asegurou que tanto o número de valoracións como o de prestacións adxudicadas choca co que ocorre noutras comunidades.
Como exemplo, a popular referiuse a Andalucía, onde 10.398 cidadáns perciben xa estas axudas, unha contía que "multiplica por 15" o volume das concedidas en Galicia.
A deputada popular tamén aludiu ao tipo de axudas e criticou que en Galicia haxa "cero" prestacións recoñecidas por teleasistencia, axuda a domicilio, centros de día e atención residencial fronte outras autonomías.
Neste hotel admítense cans
Galiza conta con 429 aloxamentos nos que se lles permite aos clientes hospedarse coa súa mascota, con canís no exterior e até no cuarto.
Entre eles, 181 establecementos de turismo rural e 116 hoteis.
Un can co cinto reglamentario
Galiza conta con 429 aloxamentos nos que se lles permite aos clientes hospedarse coa súa mascota, con canís no exterior e até no cuarto.
Entre eles, 181 establecementos de turismo rural e 116 hoteis.
Por provincias, A Coruña dispón de 147 aloxamentos;
144 atópanse en Pontevedra;
Lugo conta con 88 mentres en Ourense se poden atopar 50.
En todo caso, hai moitas páxinas web nas que se pode consultar os diferentes establecementos en España e o estranxeiro que admiten mascotas, polo que se recomenda a súa consulta cando se proxectan as vacacións.
Se nos desprazamos en coche é importante saber que os cans non poden ir soltos no habitáculo.
Por iso, é bo facerse cunha gaiola ou un cinto de seguridade deseñado para as mascotas.
Dependendo do tamaño poden ir nun remolque ou no maleteiro cunha tea protectora.
Hai que ter en conta o tamaño da nosa mascota á hora de elixir o medio de transporte.
O tren preséntase como alternativa para pequenos animais que non excedan os 6 quilos e que estean provistos dunha gaiola cunhas medidas determinadas.
O seu billete custará o cincuenta por cento do importe de clase ou a tarifa xeral.
Se usamos o avión para viaxar tamén debemos ter en conta o peso.
Dependendo da compañía poden viaxar en cabina mascotas de ata 6 ou 8 kgs, sempre na súa correspondente gaiola.
Mentres que se exceden dese peso irán en adega.
É importante informarse das diferentes normas segundo a aeroliña que utilicemos.
Ademais, se a nosa viaxe é internacional teremos que realizar algunha chamada á embaixada do país correspondente.
Algúns deles, por exemplo Reino Unido, esixen diversas probas con meses de antelación.
Non se debe esquecer que legalmente o animal sempre terá que ir provista da súa carta de identidade ou certificado de vacinacións e, se sae de viaxe fóra de España, do seu pasaporte, que expedirá de forma rutineira, tras unha petición, o veterinario.
E tamén hai solucións se non viaxan connosco.
Galiza conta cunhas 18 residencias repartidas por toda a comunidade nas que se lles proporciona ás mascotas hospedadas todo tipo de coidados: comidas, baños, paseos, barbería, asistencia veterinaria.
Sempre co microchip obrigatorio
As 113.224 animais microchipados e contabilizadas no Rexistro Galego de Identificación de Animais de Compañía (Regiac) contan cunha maior e máis eficaz cobertura en caso de extravío ou perda.
Tal é así que na cidade da Coruña, 33 cans con microchip foron localizados e devoltos aos seus donos nos primeiros 7 meses do ano.
En Vigo traballouse intensamente, xa que ao longo de 2008 se produciron 138 extravíos, dos cales 78 levaban microchip e puideron ser devoltos aos seus propietarios.
Na cidade olívica recolléronse 1126 cans e gatos no que vai de ano.
En Lugo, a cifra de cans recolleitos e devoltos aos seus donos polo canceira municipal alcanza o 17 por cento do total extraviado, grazas ao microchip.
En Ourense a cifra baixa ata o 15%.
A normativa autonómica, vixente desde 2004 e pola que se establece a obrigatoriedade de dotar a cans e gatos dun código alfanumérico identificativo, permite dar cos seus propietarios na base de datos, ou na súa falta, co veterinario que o colocou, en breve tempo e evitar as consecuentes preocupacións.
Con todo, a pesar diso, a Consellería de Medio Ambiente continúa mantendo que non todos os cans e gatos están inscritos.
O incumprimento desta lei pode carrexar entre 700 e 3.600 euros de multa.
Os expertos de Mundopet indican que calquera cambio nos datos rexistrados da mascota deben notificarse puntualmente, así como no caso da morte deste.
Se o animal se extravía e causa algún dano, este será responsabilidade do seu dono, que poderá acollerse ao seguro da súa vivenda ou ben a un seguro de responsabilidade civil, previamente asinado, que rolda os 40 euros ao ano.
Ademais, por 20 euros máis, a cobertura do seguro abarcará os gastos de publicidade na rúa ou diarios e recompensa para a súa localización.
Iso si, para que os seguros se fagan efectivos é necesario que o dono poña a correspondente denuncia na Policía Local e dea conta ao seu veterinario da perda do can.
Ambos emitirán unha alerta ao Regiac que, á súa vez, remitirá un aviso a todos as clínicas veterinarias asociadas.
Os profesionais de Mundopet advirten de que, aínda que se avanzou moitísimo neste campo nos últimos anos, a eficacia deste método non está contrastado ao 100% a nivel nacional, posto que as bases de datos pertencen a cada unha das comunidades autónomas e non a un rexistro estatal de animais.
O tempo pode xogar en contra de mascota e dono, polo que, ante a menor dúbida de extravío institucións locais, autonómicas, clínicas veterinarias, asociacións protectoras de animais e flocos deben recibir toda a información necesaria para localizar o animal perdido con todas as garantías e, niso, o microchip é parte fundamental.
En montaña e en Rede Natura
As rexións do norte de España defenden o seu carácter específico porque máis do 80% do seu territorio está situado en zonas de montaña ou desfavorecidas e cunha ampla parte da súa xeografía de gran valor ecolóxico como pertencente á Rede Natura 2000.
A festa do polbo do Carballiño dedícase este ano a Andalucía
Fontes do Concello explicaron que o presidente da Junta de Andalucía Manuel Chaves mostrou o seu interese en participar na festa, dedicada este ano a súa comunidade, pero non poderá ser porque estará fóra de España
O vicepresidente da Junta de Andalucía, Gaspar Zarrías, será un dos participantes na Festa do polbo que congregará no Carballiño o domingo día 10 de agosto a polbeiras que cocerán unhas 35 toneladas do cefalópodo que protagoniza a festa declarada de Interese Turístico.
Fontes do Concello do Carballiño explicaron que o presidente da Junta de Andalucía Manuel Chaves mostrou o seu interese en participar na festa, dedicada este ano a súa comunidade, pero non poderá ser porque estará fóra de España.
A "Festa do Polbo" celébrase desde hai 46 anos no parque municipal do Carballiño onde familias e membros e centros galegos de España, se congregarán para degustar polbo "á feira".
No mesmo parque haberá un recinto valado para ofrecerlles un menú completo a 1.500 persoas das que 600 serán invitados e os outros 900 serán incondicionais do polbo que compraron a súa entrada por 25 euros en dúas horas tras a súa posta á venda.
Fontes da organización explicaron que entre os compradores de entradas están persoas que se desprazan até O Carballiño só para a festa e procedentes de Barcelona, Asturias e Sevilla, entre outros.
A presenza de sevillanos motivou a dedicación da "Festa do Polbo" de 2008 a Andalucía onde ademais se prevé a celebración de dúas festas do mesmo tipo no ano 2009, organizadas polos centros galegos de Cádiz e Huelva.
A galeguidade do arroaz Gaspar
O arroaz Gaspar, que chegou ás costas galegas en decembro pasado, continúa na ría de Vigo desde o xoves pasado e mantén unha grande actividade e presenza en distintos puntos da costa do municipio.
Fontes do Grupo de Rescate e Estudo de Mamíferos Mariños informou de que o golfiño mular (Tursiops Truncatus) ten unha ferida no fuciño, un corte vertical desde o interior da boca cara á fazula, e, aínda que se trata dunha "zona delicada", onde recibe sons, non reviste gravidade.
Os especialistas explicaron que o mamífero "non para en ningún sitio e desprega unha gran actividade", probablemente debido ao moito ruído que hai na zona.
No entanto, non acompaña, como fixo noutras xornadas, ao barco que se dirixe á illa de Ons, na desembocadura, aínda que si se desprazou nunha ocasión ata a localidade de Moaña.
Gaspar chegou á ría de Vigo o pasado xoves procedente de Baiona e foi avistado nas costas galegas por primeira vez no mes de decembro pasado, aínda que foi bautizado o 5 de xaneiro, con motivo dos Reis.
No entanto, en Francia coñéceselle por Jean Floc'h, como un famoso corsario, pois a Galicia chegou desde as costas de Bretaña, onde xa se deu a coñecer os humanos.
Fontes de Grummar explicaron que estes días está tamén pola zona unha manda duns 35 exemplares de golfiño, pero non só non se sumou a eles, senón que tivo varios encontros pouco amigables.
Cineuropa perde fondos
Cineuropa terá que saír adiante este ano sen os 60.000 euros de subvención que na anterior edición lle chegou en modo de subvención dende Presidencia.
A concellaría de Cultura do concello de Santiago presentou fóra de prazo a súa solicitude para as axudas que concede a Dirección Xeral de Comunicación Audiovisual aos festivais de cine que se celebran en Galicia.
Daquela, a cita que maior achega recibirá será o Festival de Cine Internacional de Ourense, que repite unha subvención de 68.000 euros
Cineuropa foi a única das 26 mostras e festivais de cine e audiovisual que presentaron a súa solicitude para optar a unha axuda audiovisual de Presidencia, que o fixo fóra de prazo.
E todo porque a entidade organizadora dun dos festivais máis prestixiosos e consolidados de Galicia, a concellaría de Cultura do concello de Santiago, presentou a devandita solicitude fóra de prazo, segundo confirmaron dende a Dirección Xeral de Comunicación Audiovisual.
É por iso que para a edición deste ano non contará cos 60.000 euros que lle corresponderon o ano pasado nesta convocatoria de axudas.
Por outra parte, incrementouse o número de festivais solicitantes destas axudas, pasando de 17 a 26.
Da contía total de 315.508 euros, 200.700 euros van para entidades sen ánimo de lucro, outros 70.000 euros para concellos e os 44.808 euros restantes, para produtoras.
O Festival de Cine Internacional de Ourense é o que maior subvención recibe con 68.000 euros, a mesma cantidade ca no ano anterior mentres que o Play-Doc de Tui é o segundo maior beneficiario, pasando dos 38.000 euros do ano pasado aos 40.000 de agora.
Aumenta en 2.000 euros a dotación do Festival Internacional de Cine Euro-Arabe Amal, ata acadar os 37.000 euros.
Mantense con 30.000 euros a contía das Xornadas de Cine e Vídeo do Carballiño (Xociviga), mentres a achega da Xunta duplica os 10.000 euros que destinou o ano pasado á X Mostra de Curtametraxes de Noia.
Ademais, o Curtocircuíto, conta cos mesmos 24.000 euros ca na anterior resolución.
Tamén a XXX Semana Internacional de Cine de Autor de Lugo e o Festival de Cans andan pola mesma contía do ano pasado, uns 15.000 euros.
On-Off de Ribadeo aumenta en 2.000 o seu financiamento con respecto á pasada edición, na que percibiu 8.000 euros.
Tamén nos 10.000 euros se sitúa a contía de axuda ao XXXVI Certame Audiovisual Internacional de Vilagarcía de Arousa.
O seguinte mellor dotado é o recén estreado festival audiovisual galego-portugués Filminho, que obtén unha subvención de 5.000 euros.
Tanto o IV Festival nacional de curtametraxes Redondela en curto, como o Toxic Film Festival, consiguen unha axuda de 3.250 euros.
Destaca a achega ao festival de cine documental "Xanela ao Mundo" que se celebrará en Betanzos que conta xa cunha axuda de 10.000 euros na súa primeira edición.
Principios inalterables
Beiras reedita, vinte anos despois, 'Por unha Galiza liberada'
Xosé Manuel Beiras reedita, vinte anos despois, "Por unha Galiza liberada" como unha "reafirmación" na súa visión socialista, nacionalista e optimista sobre o futuro do galego
Xosé Manuel Beiras preside na actualidade a Fundación Galiza Sempre
Van alá 24 anos pero Xosé Manuel Beiras segue a manter os seus principios inalterables.
O presidente da Fundación Galiza Sempre, acompañado do poeta Xosé María Álvarez Cáccamo, presenta mañá na Feira do Libro da Coruña a reedición de Por unha Galiza liberada e novos ensaios en Economía e Política, que tira do prelo Espiral Maior.
Trátase dunha revisión ampliada da obra _que lle dedica ao escritor Xosé Luís Méndez Ferrín_ e na que decidiu conservar o seu prólogo e epílogo, Adro e Retrouso, xa que, segundo explica, representan os "dous elementos identitarios nos que me integraba totalmente: o da cosmovisión do país, dende un punto de vista ideolóxico, polo tanto, a miña visión socialista, e ao mesmo tempo, nacionalista", dun lado, e doutro, "unha reafirmación no optimismo da vontade" sobre o futuro do idioma galego.
Referencias ao seu papel fundacional no Partido Socialista Galego na clandestinidade (1963) e no Bloque Nacionalista Galego (1982) pero tamén á súa loita comprometida "dende sempre" coa lingua.
O político compostelán que cada fin de semana dende hai tres anos deita os seus pensamentos nas páxinas de opinión de Galicia Hoxe, inclúe en Por unha Galiza libre textos novos como os ensaios sobre Alfredo Brañas e Alexandre Bóveda, as dúas partes do seu discurso de ingreso na Real Academia Galega, que escribiu e presentou pero que nunca chegou a ler, logo de renunciar ao seu escano en protesta pola postura cómplice da RAG coa impugnación da Lei de Normalización Lingüística ante o Tribunal Constitucional; ou a súa achega ao proceso de elaboración dun informe sobre a Cidade da Cultura realizado, a iniciativa do concello de Santiago, por un conxunto de persoas da cultura e das artes.
O libro é unha reedición ampliada doutro publicado, baixo o mesmo título, en 1984.
Conserva os dous textos, o inicial, Adro e o final, Retrouso, ¿con que intención?
Ao facer esta reedición ampliada, a parte de reestruturar o contido dunha forma distinta a como estaba, incluso por suposto os ensaios que xa formaban parte do libro que editara Xerais, Por unha Galiza liberada, eu decidín manter ao comezo e ao final os dous textos, Adro e Retrouso.
Fan algo así como un encadramento de dous elementos identitarios nos que eu me integraba totalmente: o da cosmovisión do país, dende o punto de vista ideolóxico, polo tanto, a miña visión socialista, e ao mesmo tempo, nacionalista e de aí vén o título de Os socialistas galegos somos nós.
Por outra banda, o Retrouso, fala do idioma.
No momento da primeira edición dos ensaios había dúas circunstancias que lle daban un significado singular na contextualización destes dous textos:
por unha banda estaba, respecto do idioma, que se acababa de producir o recurso contra a lei de normalización lingüística, pero, por outra banda, estabamos ao final da transición, ao comezo da autonomía en Galicia e eu que fora un dos fundadores e dirixente do Partido Socialista Galego na clandestinidade e sabemos o que pasara con ese partido fronte ao PSOE e como montara o de PSdeG, que incluso dera lugar a reclamacións por parte dos membros do Partido Socialista Galego.
E incluso o que ocorrera naquel momento no sector piñeirista, o propio Ramón Piñeiro integrouse nas listas do PSdeG-PSOE na primeira lexislatura do Parlamento galego.
O feito de reproducir os dous textos, encadrando o conxunto dos ensaios é unha maneira de afirmar que esas circunstancias seguen marcando as miñas posicións.
Pero non é só unha reafirmación xa que textos como "Retrouso", no que afirma que o futuro do galego está garantido xa que depende da vida dos pobos fronte a leis, gobernos ou hipocrisía, seguen tendo moita vixencia hoxe en día.
Si, sobre todo, en relación coa ofensiva que se está lanzando contra o idioma.
O texto é unha reafirmación miña no optimismo da vontade.
O idioma fano os pobos e os falantes, a través de dous mecanismos: os falantes e os creadores que fan literatura.
O idioma como unha realidade viva, social, depende fundamentalmente dos falantes.
Estou convencido de que non se vai ser capaz de matar o idioma galego.
Aínda que haxa retrocesos nos falantes, son procesos históricos pero os falantes do galego e non falantes coñecen o idioma galego dun xeito que non o coñecían hai unha xeración.
Non hai ofensivas políticas que poidan acabar con esa realidade:
o que poden é facerlle moito mal, causar baixas como nunha guerra, cargarse unha xeración, pero non gañar a guerra.
O que faría falla é todo o contrario: tanto iniciativas políticas como actuacións institucionais e leis que promovan o idioma.
Pero eu coido que a guerra non se vai perder.
Non cre que hoxe en día existe un movemento social máis forte en contra do galego que cando escribiu o texto, en 1983?
Non.
En primeiro lugar, non son movementos sociais senón montaxes dende centros de poder políticos, disfrazados de movementos sociais.
Isto é inoculado na sociedade dende instancias políticas e ideolóxicas.
En segundo lugar, iso non pode prender porque é aberrante.
Normalmente, a sociedade ten sentido común e cando as cousas son aberrantes, non poden ter grandes dimensións.
Contrasta coa realidade que se palpa todos os días.
Estannos dicindo que o español aquí está pouco menos que perseguido pero a xente ve perfectamente que iso é ao revés.
É unha ofensiva que non existía no momento en que escribín este texto por primeira vez:
estabamos na fase na que había que apuntarse a defender o galego porque incluso os ex franquistas se poñían caretas e simulaban.
Daquela, había unha contraofensiva legal fronte aos artigos da obriga de coñecer o galego.
O fundamental para facer algunha predición sobre o futuro do idioma é se a diglosia avanza ou retrocede.
A diglosia, o complexo de inferioridade respecto do idioma, estaba e segue estando en retroceso, aínda que o colectivo de falantes galegos, en vez de ampliarse, retrocede.
Pero unha cousa son os falantes e outra os coñecedores.
Por exemplo, ao longo dos anos 90 cando chega á Universidade a xente que xa tivo o galego no ensino, eu poñía exames en galego pero dicíalles que podían facer os exames en galego ou castelán.
Pois ben, a porcentaxe de exames feitos en galego podía chegar ao 85% cando a porcentaxe de falantes nese mesmo colectivo de estudantes non era ese.
Isto é importante telo en conta porque a evolución do idioma non depende só dunha soa variable senón deste complexo de cousas.
Unha ofensiva da sociedade civil non ten capacidade de prosperar en canto magnitude, só dar a lata e facer dano.
Pero non creo que poida ter éxito e incluso pode suscitar unha reacción inversa, reactivando a defensa do idioma, a militancia lingüística, algo que percibo non segmentos de cidadanía máis activos sobre problemas ambientais, ecolóxicos, agresión salarial ou social.
Hai para min unha referencia histórica contemporánea moi interesante:
o que pasou co flamenco e co Flandes belga, que depende da evolución socioeconómica.
O libro artéllase en cinco partes:
a primeira delas, está dedicada a Alfredo Brañas, a Alexandre Bóveda e a Castelao.
Que representa cada un?
Si, por unha banda, Brañas é unha figura do protonacionalismo, pero que ademais era conservador e unha figura moi deturpada, vista como carca, cando hai moito que falar sobre iso.
Pero foi unha figura moi manipulada por institucións como a Fundación Alfredo Brañas do PP que o utilizaba contra o nacionalismo.
Por outro lado, Bóveda é o símbolo máis importante do primeiro terzo do século XX.
Non só por ser un mártir senón polo que significa do nacionalismo máis avanzado e moderno na súa visión, e incluso na capacidade de organización política que tivo Bóveda e na visión dos problemas sociais e a súa tradución en política económica.
E logo, Castelao porque os aspectos da visión económica que están nas súas obras, fundamentalmente en Sempre en Galiza, que non son só seus senón tamén están as cabezas do nacionalismo galego do primeiro terzo do século vinte do partido galeguista, cunha diagnose da estrutura da sociedade.
Para min era importante para ver as dimensións ao que representa Castelao, alén do plano ideolóxico.
Os ensaios sobre Brañas e Bóveda son as dúas partes do meu discurso de ingreso na Real Academia Galega, que o escribín e o presentei pero non o cheguei a ler primeiro porque lle deron longas naquel momento e despois, renunciei ao meu escano polo conflito promovido dende a delegación do Goberno, que ao mesmo tempo era o presidente da RAG.
Falta un texto que puiden incorporar sobre Risco dos anos 60, publicado en Grial pero no futuro ao mellor, sería importante metelo aí.
Cre que a estrutura económica galega está sendo mal analizada na actualidade por parte da Xunta?
Hai un gran problema, un gran drama:
o poder político, incluso actualmente en termos xerais tanto a nivel de Estado e de Galicia, non está sendo congruente coas diagnoses feitas polos estudosos da economía galega.
Por exemplo, ti les textos de Xavier Vence, o catedrático de Estrutura Económica, e a política que se está facendo dende a Xunta, Presidencia e Consellería de Economía non é congruente con iso.
Pero incluso, diagnoses en obras como o volume de Estructura económica de Galicia feito por dúas persoas: Edelmiro López, hoxe director xeral na Consellería de Medio Rural, e Xaquín Fernández Leiceaga, membro do PsdeG-PSOE, que tampouco o están aplicando.
Iso é un drama:
son diagnoses que, pasado o franquismo, a transición e incluso o fraguismo, seguen sen ser as que inspiran as políticas que se fan dende a Xunta de Galicia, e iso é unha traxedia.
Incluso hai prognósticos feitos hai moito tempo sobre temas demográficos, do campesiñado, da economía mariñeira, prognósticos dos riscos que se cernían sobre estas realidades que se están cumprindo como se non existise un poder político propio, de autogoberno e a min paréceme que iso é gravísimo.
Na terceira parte do libro engade reflexións económicas, sobre a expoliación de Galicia, a emigración ou o campesiñado, que tamén son aplicables hoxe en día?
Si, por exemplo, o de Galicia como colonia:
pasamos dunha situación colonial a unha situación neocolonial.
Por poñer unha analoxía, que pasou coas que eran colonias en África cando se converteron en estados independentes?
Que as elites e os gobernos pasaron a ser vehiculizadores da política da globalización.
Co cal, pasouse a unha situación neocolonial.
En Galicia dáse un fenómeno análogo:
a existencia de institucións de autogoberno non cambiou en absoluto o signo da evolución económica.
Estamos nun proceso de recolonización brutal no plano do capital:
que está pasando coas piscifactorías, coa agresión ao litoral, co rural, coa ordenación territorial, co patrimonio natural, co capital das grandes empresas, coa enerxía...
No bloque cuarto do libro aborda ideas, por exemplo, para reformular a Cidade da Cultura.
Que opinión lle merecen as últimas decisións de inserir o capital privado na xestión do Gaiás?
Disto só quero dicir dúas cousas:
a función catódica da Cidade da Cultura e a potenciación e dinamización do sistema cultural galego que é descentralizado e diverso pero ao mesmo tempo, como encrucillada de civilizacións, aberto aos grandes eixes: o europeo, o latinoamericano e da lusofonía.
Hai bastantes coincidencias co informe elaborado polo Museo do Pobo Galego, moi bo, que foi feito independentemente e que non o coñecía cando escribín o meu texto.
A día de hoxe, a miña preocupación polo que sabemos de que se están tomando decisións respecto das pezas da Cidade da Cultura e o modelo de xestión, con maioría de capital privado, témome que o informe do concello de Santiago ou do Museo do Pobo caeron bastante en desleixo.
A última parte inclúe o discurso no Padroado do Pedrón de Ouro e a Declaración de Láncara.
Que supoñen os textos?
Son como manifestos recentes, son tomas de posición miñas e por iso inclúoos porque a miña posición ideolóxica e política en conxunto é esta.
Incluso é moi cachondo porque a Declaración de Láncara acaba dicindo que cómpre un grande encontro irmandiño e resulta que hai unha corrente nos últimos tempos para celebrar encontros irmandiños.
Memoria do terror
A conciencia de Rusia
Morre dun fallo cardíaco Alexander Solzhenitsin, o escritor que revelou con toda a súa crueza os excesos da represión no réxime soviético de Stalin e Brézhnev
Solzhenitsin á súa chegada ao aeroporto de Fránkfurt, o 13 de febreiro de 1974, cando se exiliou da URSS
Poucos creadores resumen tan ben o lado escuro do réxime soviético como Alexander Solzhenitsin, autor do célebre libro de denuncia Arquipélago Gulag, que faleceu o domingo pola noite en Moscova dun fallo cardíaco.
Tiña 89 anos e no 1970, cando era vítima dunha obsesiva persecución por parte do entón presidente Leonid Brézhnev, recibiu un polémico Premio Nobel.
Onte, a súa viúva, Natalia, explicoulles aos periodistas que no seu último día de vida, Solzhenitsin traballou como sempre na edición da súa Obra Completa en 30 tomos.
Logo, pola noite sentiuse mal.
"Quería morrer na casa, e morreu na casa.
Quería morrer no verán, e morreu no verán.
Viviu unha vida moi difícil, pero moi feliz", subliñou Natalia.
Aleksandr Isáyevich Solzhenitsin _anticomunista enchagado pola feroz represión do KGB, conservador tradicionalista, defensor do réxime de Franco e escritor de dispar valoración por parte da crítica_ naceu en Kislovodsk, no 1918.
Era fillo dun cosaco terratenente e dunha mestra.
Licenciouse en Matemáticas e Física o mesmo ano _1941_ no que comeza a prestar servizo no Exercito Vermello.
En febreiro do 1945, tras ser condecorado polo seu valor na segunda guerra mundial, foi detido e condenado ao desterro e a oito anos de traballos forzados por unhas opinións contra a política de Joseph Stalin nunha carta a un amigo.
A carta acabou nas mans da policía política soviética.
O seu percorrido polos campos de traballo é estarrecedor, con algúns alivios como a estadía, xunto a outros presos políticos, nun centro de investigación.
Alí encontra inspiración para a súa novela O primeiro círculo.
Doutro campo de traballo, o de Ekibastuz, en Kazakhstán, naceu Un día na vida de Iván Denísovich.
En marzo do 1953, foi posto en liberdade, aínda que seguiu desterrado en Siberia.
Vive en Kok Teren onde gañaba a vida dando clases de matemáticas mentres continuaba escribindo en segredo.
Nese período foi curado dun cancro, experiencia que deixou plasmada en Pavillón de Cancerosos (1965).
A situación cambia radicalmente a mediados dos anos cincuenta coa morte de Stalin e coa presidencia de Nikita Jruschov.
Solzhenitsin é rehabilitado e permíteselle residir en Ryazán, no centro de Rusia, onde continúa co seu labor docente.
No 1962, tras a denuncia antiestalinista que Jruschov realizou durante o XX Congreso do PCUS, publicouse por primeira vez, na revista literaria Novy Mir (Novo Mundo), Un día na vida de Iván Denísovich, autorizada polo propio Jruchov, que a quería utilizar como arma na súa persoal loita pola renovación do réxime soviético.
Tras a caída en desgraza de Jruschov a novela retirouse de librerías e bibliotecas.
Un día na vida de Iván Denísovich valeulle a Solzhenitsin o recoñecemento dentro e fóra da URSS, pero o éxito non evitou que o KGB o continuase asexando.
Os seus escritos circulaban polo país en copias clandestinas que a policía secreta trataba de controlar.
De feito, prohibiron a publicación de O primeiro círculo, pero non lograron evitar que Nunca cometemos erros (1963) e Polo ben da causa (1964) chegasen ás librerías.
No 1967, o escritor remitiu unha carta á Unión de Escritores da Unión Soviética na que denunciaba a censura exercida contra el e acusaba o organismo de indiferenza ante a supresión da liberdade de expresión.
A resposta da asociación non se fixo esperar:
expulsouno das súas filas.
Pouco despois _1970_ foi cando a Academia Sueca o distinguiu co Premio Nobel de Literatura que o ruso, que o escritor non foi recibir a Estocolmo por temor ás represalias das autoridades do seu país.
Naquela época, Solzhenitsin ultimaba xa o que sería o seu traballo máis coñecido, O Arquipélago Gulag.
A primeira parte da obra publicouse no 1973, en París, ata onde chegou grazas á súa secretaria, que acabou suicidándose despois de ser capturada e torturada polo KGB.
Brézhnev, enfurecido co libro, privouno da cidadanía soviética e expulsouno da URSS baixo a acusación de "traizón á patria".
Tras vivir nos Estados Unidos, o escritor recuperou a cidadanía no 1990, durante a "perestroika" de Mijaíl Gorbachov, pero o seu regreso a Rusia produciuse catro anos máis tarde, cando a Unión Soviética xa non existía.
"En Rusia non hai democracia", dixo o escritor, un gran crítico do desaparecido presidente ruso Borís Eltsin, nada máis chegar a Moscova, desatando unha forte polémica.
O seu regreso a Rusia comezou na cidade de Vladivostok, porto ruso no océano Pacífico.
Desde alí iniciou un percorrido en tren de 55 días que o levou á capital rusa.
A pesar de que Eltsin o eloxiara e expresara a súa intención de recibilo no Kremlin, Solzhenitsin referiuse con sorna ao sistema político deseñado polo presidente ruso ao comentar que "os xogos dos partidos políticos non son democracia" e que "o pobo non é material para campañas electorais".
Eltsin non o recibiu.
Durante os últimos anos, dedicouse a escribir unha monumental novela histórica, A roda vermella, na que revisa a historia do seu país desde a caída dos tsares.
"Coa súa morte termina para Rusia o século XX"
Coa morte de Alexandr Solzhenitsin apagouse a luz dun escritor que era considerado a "Conciencia de Rusia", pola súa implacable denuncia dos excesos cometidos polo réxime soviético e a súa defensa das liberdades fundamentais.
A súa obra máis famosa, Arquipélago Gulag, máis que un libro, é un manifesto anticomunista, que expón documentalmente o sufrimento de millóns de persoas inocentes nos campos de traballo soviéticos.
De non ser por el, poucos coñecerían alén do Muro de Berlín os horrores e as desventuras que marcaron as vidas de moitos cidadáns da Unión Soviética.
Foi unha felicidade que me encarcerasen, xa que se non vivise o que vivín neses anos, nunca chegaría a ser quen son", dixo recentemente o autor, que recoñece que a súa formación de matemático lle salvou a vida e lle permitiu escribir en segredo.
Tras abandonar a URSS, Solzhenitsin emigrou a Estados Unidos, onde impartiu clases na universidade de Stanford, aínda que nunca se sentiu a gusto nese país.
Cando o Goberno soviético o invitou en 1990 a regresar ao país, el negouse aducindo que non volvería a Rusia ata que Arquipélago Gulag se vendese libremente nas librerías.
O seu retorno no 1994 foi todo un acontecemento na Rusia democrática de Borís Eltsin, pero cando chegou, demostrou que non estaba disposto a manterse na marxe da realidade política do país.
"En Rusia non hai democracia", aseverou, e engadiu "ninguén sabía que o abandono do comunismo ía ser tan doloroso".
Nos próximos anos, non aforraría críticas contra Eltsin e a salvaxe privatización dos activos do Estado, do que se beneficiaron uns poucos.
O escritor seguiu sendo tan incómodo para os dirixentes democráticos rusos como para os dirixentes soviéticos que decretaron a súa deportación.
Cando Eltsin proclamou o 7 de novembro, antigo día da Revolución Bolxevique, día de Concordia e Reconciliación Nacional, o escritor dixo:
"Hai que ver se é posible a reconciliación entre o groso do pobo e unha manchea de ladróns lerchas que o saquearon".
A cálida recepción que tivo Solzhenitsin á súa chegada a Rusia tornouse pronto en indiferenza, o que o levou a recriminar os medios de comunicación por silencialo.
O seu nacionalismo, baseado nas tradicións seculares rusas, sintonizou cos novos aires que empezaron a soprar coa chegada ao Kremlin de Vladímir Putin.
O escritor era coñecido polo seu paneslavismo e pola súa idealización da vida campesiña na Rusia pre-industrial.
"Coa súa morte, terminou para Rusia o século XX", afirmou onte o Defensor do Pobo ruso, Vladímir Lukin.
Sobre a experiencia do desexo
Tras nove anos de silencio, Reixa edita un novo libro
Hoxe presenta 'Látego de Algas' na Coruña, acompañado do editor, Miguel Anxo Fernán-Vello
Antón Reixa volve editar a súa creación escrita, logo de nove anos de silencio no eido literario
Depois de nove anos, os transcorridos dende a edición do audio-libro Escarnio, Antón Reixa volve ao mercado editorial galego coa edición, ao cargo de Espiral Maior, de Látego de algas.
Unha ausencia de anos que o autor explica con sinxeleza:
"o único constante na miña actividade é escribir, mais o que ocorre é que fronte á urxencia con que transcorren o resto das cousas, nunca teño moitísima urxencia por publicar".
Dá remuda, amais, ao apoio do editor para que este poemario chegara ao prelo:
"Miguel Anxo Fernán-Vello hai xa uns anos que me comentou se era que tiña algo para publicar.
Deille o título deste libro, dixo que lle gustaba moito, e cando tiven paciencia para ordenar todos os poemas e preparar a edición impresa foi agora.
Mais para nada abandonara a poesía".
De feito, Reixa adianta que ten "dous ou tres títulos máis pendentes de publicación".
Látego de algas é un conxunto de "poemas de amor baseados en feitos reais", no que, di Reixa, "o tema central é o desexo e a experiencia do desexo".
Pono en comparación coa súa última obra editada:
"Escarnio tiña que ver co elemento satírico do cancioneiro medieval" mentres neste poemario di recuperar "unha vella dialéctica entre os trobadores, a cuestión de se era necesario para escribir de amor ter experiencia amorosa".
En canto á aposta polo soporte libro, o artista que ten experimentado os máis diversos xeitos de expresión poética lígaa á mesma natureza do poemario:
"despois de levar publicado en tantos formatos diversos, que priman o visual, tamén tiña unha certa ansiedade agora por publicar o que é un "libro normal", un libro para ler.
Amais, tamén son os poemas menos aptos para recitar, e por iso optei por esta vía, creo que fundamentalmente humilde".
Salienta tamén para a decisón o factor dos poemas ir acompañados de deseños de Francisco Leiro:
"foi un proceso de identificación persoal, e mesmo o libro foi escrito en parte na súa casa en Nova Iorque.
De feito, nos últimos anos seguín moi de perto toda a evolución da obra de Leiro, e iso está presente no libro".
O poemario vén prologado por Yolanda Castaño, por vontade de Reixa:
"tiña ganas de que ela, representa unha opción interdisciplinar de facer poesía, fose quen prologara".
Amais, a de Castaño é das obras poéticas en galego que máis atentamente segue nos últimos anos, nas que tamén inclúe as de Chus Pato, Oriana Méndez e Daniel Salgado.
Artista e empresario multimedia
Nacido no 57 en Vigo, Antón Reixa sae á palestra da cultura do país cando no 75 funda, con Manuel M. Romón e Alberto Avendaño, Rompente.
Amais da edición de libros, de Rompente salienta a vontade anovadora, dende a publicación das Follas de Resistencia Poética aos recitais poético-visuais (performaces cando non se coñecía o anglicismo).
Xa no 82 será avangarda de volta, neste caso no eido da música con Os Resentidos, e en 1995 aposta xunto co vasco Kaki Arkarazo polo proxecto Nación Reixa.
Máis logo, no 98, lánzase a dirección da serie Mareas Vivas, que o levará a fundar Portozás Vision.
Coa produtora dirixiu a longametraxe O lapis do carpinteiro, sobre o relato de Manuel Rivas, e produciu até hogano unha morea de audiovisuais.
Aumenta o misterio
Mary-Kate Olsen pídelles "inmunidade" aos investigadores, ante a posibilidade de ser imputada na morte por sobredose de Heath Ledger
O actor Heath Ledger fíxose coñecido tras protagonizar a película 'Brockeback mountain'
A actriz estadounidense Mary-Kate Olsen pediulles "inmunidade" aos investigadores federais antes de responder preguntas sobre a morte por sobredose de Heath Ledger, segundo informou onte o diario The New York Post.
O testemuño de Olsen é importante na investigación pola morte de Ledger xa que ela foi a primeira persoa á que informaron do falecemento accidental do actor.
"O avogado da actriz rexeitou repetidamente os intentos dos (axentes) federais de interrogala", di o diario, que asegura que, segundo as súas fontes, as autoridades poderían solicitarlle agora "a un gran xurado unha citación para obrigarlle a que lles diga todo o que sabe" sobre o suceso.
O pasado 22 de xaneiro unha fisioterapeuta, Diana Woolozin, atopou a Ledger, de 28 anos, inconsciente e cun frasco de pílulas no seu apartamento do SoHo neoiorquino, pero no canto de telefonar os servizos de urxencia, efectuou varias chamadas desde o teléfono móbil do protagonista de Brokeback Mountain a Olsen.
A actriz, protagonista na súa infancia xunto á súa irmá xemelga Ashley da serie Pais forzosos, telefonou os seus escoltas, sen realizar tampouco unha chamada aos servizos de urxencias da cidade para asistir a Ledger.
Aínda que inicialmente o xefe do Departamento de Policía de Nova York, Raymond Kelly, dixo que a actriz non sería interrogada, o Post recorda que o Departamento Estadounidense Antidrogas (DEA) abriu a súa propia investigación para determinar quen proporcionara as drogas que tomou ao falecido actor, un dos protagonistas da última entrega de Batman en The Dark Knight.
"Todo o mundo colaborou, subliñando a gran persoa que era Heath Ledger.
Todos, menos Mary Kate, que rexeitou falar", díxolle ao diario unha fonte relacionada co caso, que tamén explicou que Olsen podería ser "a testemuña que se necesita para concluír a investigación sobre quen lle proporcionou as drogas e os medicamentos".
As autoridades forenses neoiorquinas concluíron que a morte de Ledger se produciu de forma accidental por sobredose dun cóctel de medicamentos receitados legalmente por médicos e un fármaco, o antidoloroso OxyContin, que sería obtido ilegalmente.
"Os federais contactaron varias veces ao seu avogado (da actriz), Michael Miller, buscando a súa cooperación, pero el díxolles que Olsen non será interrogada a menos que obteña a inmunidade (ante a posibilidade de ser imputada no caso), exercendo así os seus dereitos constitucionais", di o diario.
Segundo indica o "Post", os investigadores "están tratando de identificar a fonte do OxyContin", e se o actor o obtivo dun traficante ou dunha persoa próxima.
Ledger non deixou de ser noticia na prensa polo éxito da súa interpretación en "Batman", e polo contido da súa herdanza, que foi a parar aos seus pais e irmáns, pois elaborou o texto antes de coñecer a Williams e de que nacese a súa filla, e nunca o actualizou.
Aniversario negro
Medio Rural loita para que a vaga de lume de hai 2 anos non se repita
A Xunta destaca que a media diaria de incendios forestais é significativamente menor á do verán do 2006.
O sábado e o domingo rexistráronse un total de 30 focos en Galicia, dos cales 13 producíronse en Ourense
O conselleiro de Medio Rural, Alfredo Suárez Canal, asegurou onte que o seu departamento traballa "para que non volva repetirse" unha vaga de incendios como a que afectou a Galicia hai dous anos.
A pesar de recoñecer que agosto é "historicamente" o mes de máximo risco de lumes, recordou que a función da Administración é "perseguir os delincuentes" e "apagar" os focos que se rexistren.
"Non ten sentido facer valoracións a metade da campaña", declarou o conselleiro en Santiago.
Suárez Canal insistiu en que o seu departamento realizará un balance da época de máximo risco de incendios ao termo deste período, que conclúe a finais de setembro, así como unha análise do conxunto do exercicio en decembro.
O titular de Medio Rural evitou profundar nesta cuestión, xusto o día en que se cumpren dous anos do inicio da vaga de incendios que en 2006 custou a vida a catro persoas e devastó máis de 90.000 hectáreas na comunidade.
Na actualidade, a media diaria de incendios é significativamente inferior á de hai dous anos.
Precisamente, esta fin de semana rexistráronse 30 focos en Galicia, entre lumes e conatos, dos que 13 se declararon en Ourense, oito en Lugo, cinco en Pontevedra e catro na Coruña, segundo recolle Medio Rural na súa páxina web.
A superficie afectada polas lapas ascendeu a pouco máis de 31 hectáreas, das que 3,7 e 1,5 corresponderon, respectivamente, aos incendios decretados o domingo nos concellos de Nogueira de Ramuín (Ourense) e Neda (Ferrol) que extinguiron na tarde noite os medios aéreos e humanos do Servizo de Defensa contra Incendios Forestais.
Por iso, Medio Rural recoñeceu a "satisfacción" polo baixo número de incidencias contabilizadas esta fin de semana, que en Lugo foi o que menos focos rexistrou de todo o verán.
O delegado da consellería nesta provincia, Emilio López Pérez, expresou onte a súa "satisfacción", tras destacar que o sábado, a pesar das altas temperaturas, houbo "simplemente" un pequeno "conato" no concello de Cospeito e na montaña.
Durante a xornada do domingo, contabilizáronse cinco focos que, no entanto, non alcanzaron os cen metros no caso máis grave.
Así, López Pérez celebrou que esta pasada fin de semana se caracterizase por ser o "máis tranquila" en canto a número de incendios e á súa intensidade, a máis baixa "de todo o ano".
A proba da normalidade foi a concesión de permisos para facer churrasco que realizaron diversos concellos lucenses.
Arquitectura
Vicente Guallart crea un prototipo de "casa intelixente"
Unha vivenda que permite controlar todos os seus obxectos dende a rede representará a España na vindeira Bienal de Venecia
Hyperhabitat. Reprogramando o mundo" é o nome da instalación, obra dun equipo liderado polo arquitecto Vicente Guallart, que representará a España na Bienal de Venecia, e que integra os elementos típicos dun fogar, feitos en metacrilato e conectados a internet grazas a un microservidor.
Unha paella, unha lavadora, unha televisión, libros, ou un crucifixo son algunhas das pezas que conforman esta proposta que se verá na cita veneciana (do 14 de setembro ao 23 de novembro):
unha "casa prototipo" a escala 1:1, "irmá" dun edificio real de vivendas para mozas con espazos compartidos que se está construíndo en Gandía (Valencia) en colaboración co Ministerio da Vivenda.
O mobiliario, o enxoval e o resto do contido de "Hyperhábitat" dispón dun microordenador que permite o seu "movemento" grazas a un "slider" (dispositivo de control) e que recollerá todas as propostas dos participantes nun rexistro que, unha vez acabado o proxecto, se analizará.
"É un hábitat informacional que pretende explicar como reprogramar o mundo desde unha arquitectura máis intelixente", explica Vicente Guallart, quen confía en que esta tecnoloxía, sexa aplicable en breve "porque cada vez a utopía está máis preto da realidade".
O proxecto surxeu en Poblenou de Barcelona e foi creado por un equipo formado por Guallart Architects, o Instituto de Arquitectura Avanzada de Cataluña, The Center for Bits and Atoms do MIT, e por membros de Bestiario.
Libro
Redescubir a Erskine Caldwell
A novela A parcela de Deus/Deus, de Erskine Caldwell, publicarase en setembro por primeira vez en España, 75 anos despois de que o escritor norteamericano a escribise, un libro que vendeu desde entón 14 millóns de exemplares en todo o mundo.
Caldwell está considerado un autor de culto que non obstante é pouco coñecido en España, a pesar de que se estrearon no cine películas míticas baseadas nas súas obras, como A ruta do tabaco (1941), de John Ford, que permaneceu na súa versión teatral durante sete anos e medio en Broadway, e que as súas obras venderon 80 millóns de exemplares en todo o mundo.
Un portavoz da editorial Navona, que publicará o libro, asegurou que "falar hoxe en día de Erskine Caldwell obríganos a descubrilo de novo", e que esta reedición permite "reencontrarnos cun escritor de calidade".
Pola súa banda, Erskine Caldwell sempre simpatizou politicamente cos obreiros, e el mesmo tivo varios oficios: xogador profesional de fútbol americano, xornaleiro do algodón, xornalista, correspondente de guerra para finalmente traballar como escritor e guionista.
Innovación
Ci+dadans, software para os concellos
A empresa viguesa Imatia axudará os municipios a intercambiar procedementos
A empresa viguesa Imatia está a desenvolver un mecanismo para o intercambio de procedementos dixitalizados entre administracións, de xeito que os sistemas informatizados creados e implementados por uns poidan ser utilizados por outros.
Baixo o título Ci+dadans desenvólvese un proxecto polo que se compartirá non soamente o código e a definición dos fluxos senón a definición dos procedementos _trámites, definición e asignación de responsables, datos, formularios, documentos, etc_.
A Consellaría de Innovación e Industria, a través da súa Dirección Xeral de I+D+i, concedeulle a Imatia unha axuda de 35.100 euros para o desenvolvemento do proxecto ata o 2009, dentro do Programa de Sociedade da Información do Plan Galego de I+D+i 2006 - 2010 (Incite).
Os principais destinatarios do proxecto son os concellos galegos, interesados en aforrar custos e esforzos na implementación dos procedementos administrativos.
O que propón Imatia é un mecanismo sinxelo para incorporar procedementos xa desenvolvidos informaticamente noutras entidades.
O proceso para que as administracións compartan estas ferramentas é, segundo os responsables do proxecto, complexo por teren que pór en común os elementos de diferentes sistemas de traballo, baseados en tecnoloxías e en estruturas organizativas diversas.
Ademais, o sistema multiidioma que desenvolve Imatia debe seguir criterios uniformes para a nomenclatura dos elementos que comparten as diferentes administracións, de xeito que as partes comúns sexan identificables.
O proxecto estrutúrase en dúas fases:
analizar que procedementos se poden compartir e chegar á tecnoloxía para facelo, definindo formatos estandarizados.
Na actualidade, Imatia está a implantar un produto para a xestión de expedientes municipais nunha rede de sete concellos que constituirá unha plataforma para levar a cabo unha experiencia piloto de validación dos resultados.
Se as probas amosan que o mecanismo é viable, Imatia fará públicos os formatos, a documentación e o código fonte mediante unha licenza de código aberto.
Con base nos resultados, a empresa desenvolverá ademais un prototipo comercial para incorporalo ó seu produto Cividas de xestión de expedientes para administracións públicas.
"Dos procedementos administrativos analizados, son intercambiables polo menos un 50% dos específicos da administración local e máis a totalidade dos suxeitos a lexislación única", indican os investigadores de Imatia, dirixidos por Eduardo Carmena.
Entre as vantaxes do sistema, subliñan a importancia do aproveitamento dos recursos xa que o sistema permitirá "unha mellor disposición do diñeiro público".
Tecnoloxía
Eganet cumpre oito anos e ten xa 42 empresas asociadas
A Asociación de Empresas Galegas Adicadas a Internet e ás Novas Tecnoloxías (Eganet), entidade que aglutina as empresas que desenvolven contidos para internet e novas tecnoloxías en Galicia, estreou a finais de xullo nova sede en Santiago "máis acorde coas dimensións que adquiriu desde a súa creación no ano 2000", informou a entidade nun comunicado.
Hoxe, 42 empresas integran a asociación, cuxa misión é defender os intereses do sector en Galicia e contribuír ó desenvolvemento da sociedade da información.
A facturación do conxunto das empresas asociadas a Eganet suma 17.696.171 euros e o número de empregados directos ascende a 456 persoas.
En relación coa dimensión das firmas asociadas, o 98% son microempresas, é dicir, facturan menos de 2.000.000 de euros.
En canto á antigüidade das firmas que conforman a entidade, é de salientar que a metade delas leva no mercado entre cinco e anos anos, mentres que o 17 por cento supera a década de vida.
A traxectoria de Eganet remóntase a oito anos atrás, cando 17 empresas xuntaron esforzos para se constituíren en asociación.
Co tempo, máis firmas foron sumándose, ata as 42 actuais.
A presidenta de Eganet é Beatriz Legerén Lago (empresa Interacción);
a vicepresidenta primeira é María Luz Castro Pena (Imaxin) e vicepresidente segundo, José Miguel Casal Lage (Shylex).
45 días maños (Diario de auga, e 8)
Luns, 28
Camiñada ao Gállego
Vai esvaendo xullo e un entra na última semana (sexta xa) desta vida nova e tan fuxidía establecida na capital de Aragón.
Vivimos na rúa Predicadores (como xa creo ter dito neste Diario de auga) pretiño dos restos das murallas romanas, do río Ebro pola altura da Ponte de Santiago (a ponte máis ancha de España, cando a ergueron, en 1968), e a dous inmobles de distancia da tapería El Papeo, onde eu, a diario, papeo, claro, un petisco, contra as 14.30 horas.
Unha anchoa (aquí dinlle salmuera) con vinagre ou un boquerón con olivas.
En fin, o que quero contar hoxe é que veño de percorrer os sendeiros que levan dende a Ponte de Pedra zaragozana ata a desembocadura, augas abaixo do nutrido leito, pola marxe erqueda, do río Gállego.
Son camiños acabados de acondicionar, salferidos de pontellas, pasarelas, miradoiros, pequenos chiringuitos con teitos de bambú e moita natureza vizosa.
Olmeiros de gran porte, tamariñeiros, tamén carballos que van adumbrando o camiñar....
Fun por esas sombras cando aínda non deran as dez da mañá, pois as grandes beiras fluviais déixanse querer moito ao comezo do día;
arrecenden a alborada e manteñen todas as sinestesias da madrugada pasada.
Ao mediodía coméntolle a miña fermosa excursión a Jorge, un fotógrafo maño que traballa para a Expo.
"<distinto tipo="outra_lingua">Huy</distinto> _dime_.
E eu penso entón que a Expo, sempre a Expo, aparece ao paso coa súa auga salvadora.
Vese esta riqueza por Zaragoza adiante, en cada recanto, en prazas, comercios...
Todo é obra nova, novos acondicionamentos, paseos de madeira e pousabrazos de aluminio, cafetíns pé dos sendeiros e novas repoboacións de árbores fluviais.
Todo, do trinque.
Parabéns para os mañicos.
O mellor de ter a Expo aquí é todo isto, sen dúbida.
Sábado, 2
Kazakhistán, na Expo
A Exposición Internacional dedícalle cada día a un Estado ou comunidade autónoma.
Hoxe é o Día Nacional de Kazakhistán.
Cóntame un amigo que traballa na oficina do Comisario da Expo (ocultarei o seu nome) que a delegación oficial deste enorme país ex soviético esixiu francotiradores en cada unha das azoteas do recinto da Expo, dous helicópteros sobrevoando todo o tempo a zona onde se personan as autoridades e, o máis chocante de todo, o seu presidente, Nursultán Nararbayev, négase a comer nada durante a súa estadía en Zaragoza e tampouco saudará a ninguén dándolle a man.
Teme ser envelenado.
Eu escoito isto e digo que esta historia real é ben exótica, o que un esperaría, como mínimo, do Día Nacional de Kazakhistán na Exposición da Auga de Zaragoza.
O que me pregunto despois é que condenada razón impulsou ao presidente dos kazakos a vir aquí, co de problemas que cheira ao redor!
Domingo, 3
Un Madrid en pequeno
Zaragoza é, por unha banda, un Madrid en pequeno;
por outra, unha pequena capital de provincia, en grande.
Disto son conscientes os maños.
Ou sexa:
Zaragoza ten o mellor das grandes cidades (todo tipo de servizos e oferta cultural para os seus 700.000 habitantes), e tamén ten o mellor das pequenas (paseos devagar, ritmo paseniño nas rúas do centro, domingos de mañá co xornal baixo o brazo, sostendo as bandexas cos doces e parándose a falar en calquera sitio).
Un diría que esta combinación é perfecta.
Eu coñecín Zaragoza en verán.
Disque os invernos veñen cheos de brumas e de frío, moito frío endurecido polo cierzo, mais para nós, que estivemos aquí seguidos 45 días, foron días plenos de toda esa luz, calor e ceos altos e azuis que un galego precisa, de cando en vez, para osixenar.
E retornar logo con forza ás nosas dioptrías habituais... e amenas.
(Na foto, o Pilar pola tardiña _a iso das nove_ dende o paseo que rodea o Club de Natación Helios, ese club onde fomos parte nós tamén).
ETA
A Audiencia investiga se De Juana enalteceu o terrorismo
A Audiencia investiga se no acto homenaxe ó ex preso, no que se leu unha carta no seu nome, se cometeron os delitos de enaltecemento do terrorismo ou de menosprezo das vítimas
O ministro do Interior, Alfredo Pérez Rubalcaba, descobre a placa na inauguración da nova Comisaría de Policía de Alcalá de Guadaira (Sevilla)
O titular do xulgado número seis da Audiencia Nacional, Pablo Ruz, abriu unha investigación para determinar se no acto que se celebrou o sábado pasado en San Sebastián, para render homenaxe e darlle a benvida a Juan Ignacio de Juana Chaos e no que unha muller leu unha carta remitida polo propio ex preso etarra, cometéronse delitos de enaltecemento do terrorismo ou de menosprezo das vítimas.
O xuíz Ruz, que se atopaba de garda o sábado pasado, iniciou as dilixencias de oficio nada máis recibir o informe policial sobre o seu desenvolvemento e pediulle que se lle remitan novos informes policiais polo acto da capital donostiarra.
A Fiscalía anunciou que non pedirá novos informes dado que considera que as dilixencias solicitadas polo xuíz son "claras e exhaustivas", manifestaron fontes do ministerio público na Audiencia Nacional.
Na providencia, o xuíz solicita que "o máis axiña posible" os servizos de información da Policía nacional en San Sebastián, a Garda Civil e a Ertzaina lle remitan un "ateigado ampliatorio" sobre o acto de homenaxe e benvida de Iñaki de Juana Chaos na rúa Juan de Bilbao".
Pablo Ruz quere a confirmación de que o acto foi convocado pola ilegalizada Askatasuna, e a identificación das persoas físicas responsables de tal convocatoria e en especial a da muller que procedeu á lectura dunha carta en nome de Iñaki de Juana Chaos.
A este respecto ó xuíz interésalle a remisión do texto íntegro da misiva lida no acto, e información sobre a autoría da mesma.
Nela o ex preso de ETA referíase a Domingo Iturbe Abasolo Txomin, o xefe de ETA cando el cometeu os 25 asasinatos, como "un grande home e amigo deste pobo" e utilizou a mesma expresión <distinto tipo="outra_lingua">Aurrera bolie</distinto> (Adiante coa pelota) coa que Txomin reivindicaba a loita armada.
Noutro parágrafo recordáballe a outros membros de ETA que "como o amigo "Kroma" faltan da súa casa", con referencia ao seu compañeiro no "comando Madrid", Esteban Esteban Neto, que faleceu en setembro de 1999.
Ao terminar a lectura da carta, que finalizaba cun recordo "aos represaliados políticos vascos" lanzáronse cinco vivas a ETA.
Pola súa banda o ministro de Interior, Alfredo Pérez Rubalcaba, asegurou onte que estudará todo o que faga o ex preso etarra Iñaki de Juana Chaos porque non vai consentir" que lle faltes ao respecto ás vítimas.
O ministro, quen non opinou sobre se a misiva _na que o terrorista recordou aos presos de ETA e criticou a política penal do Goberno_ pode ser constitutiva dun delito de enaltecemento do terrorismo, asegurou que descoñece o paradoiro de De Juana e como se financiou o piso no que probablemente reside, no barrio donostiarra de Amara.
Pola súa banda o portavoz do PP, Esteban González Pons, reclamoulle onte ao Goberno central "moita firmeza e man moi dura cos permisos penais que obteñen os presos de ETA", así como que pida a revisión das condicións nas que José Ignacio de Juana Chaos obtivo unha redución da súa condena.
González Pons lamentou a saída de prisión de De Juana Chaos, pero tamén os permisos penais obtidos por algúns presos etarras para someterse a diferentes tratamentos, como o de fecundidade, contra a depresión ou contra o transtorno do soño.
Dixo que se o PP estivese no Goberno actuaría "tal e como está actuando o Goberno neste momento" e por iso, considerou que o Executivo debe facer o mesmo que faría o PP, que é "modificar a lei e revisar a decisión pola cal De Juana queda en liberdade".
Vivenda do "comando Biscaia"
O ministro do Interior, Alfredo Pérez Rubalcaba, anunciou onte que a Garda Civil atopou unha nova vivenda vinculada ao "comando Biscaia" na Rioxa, concretamente na localidade de Ezcaray.
Trátase do cuarto inmoble vinculado aos terroristas nesta comunidade desde que comezou a operación "Mike Papa".
Segundo Rubalcaba, a casa foi alugada en xaneiro de 2008 e estivo ocupada ata maio deste mesmo ano.
"Sen categoría de cidadán"
A Unión de Gardas Civís de Asturias criticou a protección que se lle deu ao etarra Iñaki De Juana Chaos tras a súa saída da prisión de Aranxuez.
"Opinamos que se a ningún cidadán se lle dá escolta ao saír de prisión, con menos motivo se lle debe dar a un suxeito que en ningún momento demostrou ter categoría de cidadán", expuxeron os responsables de UniónGC-Asturias a través dunha nota de prensa.
Xira
España ofrécese para financiar a celebración do aniversario da ONU
A vicepresidenta primeira do Goberno anuncia en México a decisión do Executivo español de aprobar un Plan de Dereitos Humanos no que se aglutinarán todas as medidas xa existentes e impulsará outras novas
A vicepresidenta primeira do Goberno, María Teresa Fernández de la Vega, ofreceulle onte ao secretario xeral da ONU, Ban Ki Moon, cofinanciar o acto conmemorativo co que a institución celebrará o 60 aniversario da Declaración Universal dos Dereitos Humanos, que se cumpre o próximo decembro.
De la Vega fixo este ofrecemento durante unha reunión con Ban celebrada en México DF, onde a presidenta se atopa de visita oficial.
Segundo fontes da delegación que a acompaña, durante o seu encontro De la Vega e o responsable da ONU examinaron ademais outros temas de interese común.
Polo momento, o Goberno non cuantificou a súa achega á celebración do 60 aniversario da Declaración de Dereitos Humanos, que consistirá nun concerto da Orquestra das Tres Culturas, que dirixe Daniel Barenboim _premio Príncipe de Asturias da Concordia 2002_ na sede da Asemblea Xeral da ONU en Nova York o 15 de decembro.
Por outra banda a vicepresidenta primeira do Goberno español, María Teresa Fernández de la Vega, anuncioulle ao secretario xeral da ONU, Ban Ki-moon, que o Executivo de José Luis Rodríguez Zapatero aprobará en decembro un Plan de Dereitos Humanos.
A decisión do Executivo español de aprobar un Plan de Dereitos Humanos foi anunciado por Fernández de la Vega en maio, na súa primeira comparecencia ante o Congreso tras as últimas eleccións xerais.
Este plan consistirá nun documento que aglutinará todas as medidas existentes en defensa dos dereitos humanos e que, segundo explicou entón a vicepresidenta, impulsará a actuación dos poderes públicos neste campo.
Foro de mulleres africanas pola igualdade
A propia Fernández de la Vega avanzou posteriormente en Níxer, durante un foro con mulleres africanas, que España incorporará a ese plan a loita contra a trata de persoas.
A vicepresidenta adiantara que a intención do Goberno era que o plan se aprobase antes de fin de ano, e onte concretou esa data avanzando a Ban Ki-moon que se fará efectivo na semana en que se conmemorará o 60 aniversario da Declaración dos Dereitos Humanos, que se cumpre o 15 de decembro.
Na xira da vicepresidente María Teresa Fernández de la Vega, que xa vén sendo habitual todos os veráns, tamén anunciou que o Goberno español cofinanciará o Centro de Tratamento de Augas na Bahía de Acapulco mediante o Fondo de Cooperación para a auga e saneamento para os países de Latino América aprobado polo Consello de Ministros na lexislatura pasada.
Este Fondo, dotado con 1.500 millóns de dólares para o período 2008-2012, está dedicado a proxectos para o acceso á auga na zona.
Terceiro día de visita oficial
A vicepresidenta primeira do Goberno, María Teresa Fernández de la Vega tiña previsto desprazarse a Acapulco, onde visitará un proxecto de saneamento de auga que será cofinanciado por España.
Segundo informou o seu Departamento, no terceiro día da súa visita oficial a México a vicepresidenta visitará o Centro de saneamento de augas da Bahía de Acapulco, cuxos traballos forman parte dun proxecto de saneamento da Bahía para o 2008-2011.
Na xornada de onte, 16 focos
A comunidade rexistrou onte 16 incendios forestais, entre focos e conatos, dos que cinco rexistráronse na provincia de Lugo, catro na Coruña e Pontevedra, e outros tres en Ourense, todos controlados.
PSOE e PP teñen 5 días para recorrer o Plan Ibarretxe
O Tribunal pídelle á Avogacía do Estado que se pronuncie sobre as alegacións presentadas aos recursos sobre o referendum
O Tribunal Constitucional deulle un prazo de cinco días á Avogacía do Estado para que se pronuncie sobre as alegacións presentadas polo Goberno e o Parlamento vasco aos recursos do PP e o Goberno central nas que se solicitaba o levantamento da suspensión da Lei de Consulta promovida polo lehendekari, Juan José Ibarretxe.
Nunha providencia con data do pasado 1 de agosto que foi notificada onte aos servizos xurídicos do Estado, o alto tribunal diríxese á Avogacía do Estado para que alegue o que considere oportuno en relación coa solicitude do Goberno vasco, que foi presentada ante o alto tribunal o pasado 31 de xullo.
En concreto, o Executivo vasco presentou dous escritos, un de 71 páxinas relativo ao recurso presentado polo Goberno central e un segundo, de 65 folios, en resposta á impugnación presentada tamén polo PP contra a iniciativa aprobada polo Parlamento vasco o pasado 27 de xuño.
As alegacións inclúen a petición do levantamento da suspensión da consulta, da que se asegura que "non é un referendo que requira de autorización estatal e non atenta contra a soberanía nacional".
No seu escrito, o Goberno vasco sostiña que é "irrelevante" que o Estatuto de Gernika non conteña unha "específica mención" sobre a capacidade de Euscadi para promover consultas populares, porque se trata dunha iniciativa que entra dentro da "potestade de autoorganización propia" de Euscadi.
Así mesmo, di que, coas impugnacións expostas, estase "menoscabando" a autonomía política da comunidade.
Segundo este escrito, a "inexistencia" de inconstitucionalidade pola "falta de competencia" de Euscadi para regular e promover consultas populares, e din que Euskadi ditou a Lei de Consulta, "en exercicio das súas propias atribucións conferidas, sen incorrer en violación de competencia ou atribución estatal ningunha".
O texto tamén afirmaba que a consulta debe enmarcarse "como exercicio do dereito de participación previsto no art. 23.1 da Constitución, que os poderes públicos vascos están chamados a fomentar conforme ao art. 9.2.e) do Estatuto de Gernika.
Indicaba que é "trivial" a discusión sobre se o Estatuto de Gernika contén algún título habilitante da competencia autonómica para promover consultas populares.
O PSC non se opón a que se negocien os orzamentos con CIU
Miguel Iceta asegura que dende Cataluña non din cales deben ser os pactos
O portavoz do PSC e membro da Executiva Federal do PSOE, Miquel Iceta, non se opón a que o Goberno central negocie os Orzamentos Xerais do Estado con CIU, vinculando esa negociación a un acordo sobre o financiamento autonómico.
O dirixente socialista ironizou asegurando que Zapatero ten sete problemas, en referencia aos deputados que lle faltan para completar a maioría absoluta e sacar adiante as contas públicas do próximo ano.
Neste sentido dixo que o PSC está disposto a traballar para que CIU poida estar nese acordo, vinculándoo ao acordo sobre financiamento autonómico.
"Non estariamos incómodos se se pacta con CIU.
Estariamos encantados de que Zapatero teña asegurada unha maioría ampla e se é con CIU, conta co noso apoio", explicou.
Iceta, quen xa expuxo esta opinión nunha das últimas Executivas Federais do PSOE, matizou que o PSC non lle vai a marcar as alianzas ao Goberno, pero no que a eles lles afecte, están dispostos a axudar.
"Nisto somos moi respectuosos.
Do mesmo xeito que non aceptamos que se nos diga desde Madrid con quen pactamos, tampouco desde Cataluña dicimos cales deben ser os pactos", argumentou.
En calquera caso, reiterou que "quizais será máis sinxelo buscar o acordo para os Orzamentos con CIU, asociándoo ao mesmo tempo cun acordo de financiamento".
O Goberno deixou claro que ambas as negociacións son paralelas pero independentes.
Palestina
Cura por información
Unha ONG denuncia que o servizo secreto israelí somete a interrogatorios os gazacís enfermos baixo ameaza de non permitirlles recibir tratamento no país hebreo
O Shin Bet (servizo secreto interno israelí) estaría ameazando palestinos que tiñan que recibir tratamento médico fóra da Franxa de Gaza con non permitirlles abandonar a zona a menos que lles proporcionen información de intelixencia, segundo denuncia un informe da ONG Phisicians for Human Rights (PHR, Médicos polos Dereitos Humanos) recollido polo diario israelí Jerusalem Post.
O informe, publicado onte, inclúe o testemuño de once gazacís ós que o Shin Bet interrogaría e presionaría para que desen información a cambio do permiso para entrar en Israel para recibir coidados médicos inaccesibles na Franxa de Gaza.
O texto de 83 páxinas, titulado A sanidade como rescate, denuncia que os axentes do Shin Bet participaban nos interrogatorios de palestinos que solicitaran, e ás veces xa recibiran, permiso para entrar en Israel para recibir atención médica urxente en Israel, Cisxordania ou Xordania.
"A conduta e política do Shin Bet converteu a vulnerabilidade dos pacientes nun medio primario para a obtención de información", segundo o informe.
"Os longos tempos de espera e os interrogatorios sobre a vida persoal do paciente e os seus coñecidos contribúen a unha atmosfera dura na que o paciente é consciente de que se se nega a responder poderían impedirlle a saída de Gaza para someterse a tratamentos necesarios", prosegue.
"Unha vez que o Shin Bet controla o paciente, a colaboración convértese en condición explícita ou implícita para a concesión do permiso para o tratamento médico", agrega.
O Supremo rexeita a demanda presentada no tribunal
PHR xa presentou unha demanda formal ante o Tribunal Supremo israelí con declaracións xuradas de gazacís sobre a presión e coercións do Shin Bet, pero a corte recolle na súa sentenza que "tomou nota das declaracións da organización de seguridade de que non se utilizou a enfermidade dunha persoa para lograr información do ámbito da seguridade".
Un dos testemuños relata como un palestino duns 38 anos chamado Aleph que padecía a enfermidade de Hodgkin debía someterse a unha tomografía, unha proba para a que tiña que chegar puntualmente ao Hospital Ichilov de Tel Aviv, xa que os isótopos necesarios para a proba se converten en ineficaces en apenas minutos, anulando o proceso.
O paciente chegou á primeira hora da mañá ao paso de Erez, onde esperou durante horas.
Cando finalmente foi interrogado, os axentes lle esixiron colaboración e ameazárono con impedirlle a entrada en Israel se non respondía ás súas preguntas.
"Tes cancro e pronto alcanzará o teu cerebro.
Mentres non nos axudes, podes esperar a apertura do paso de Rafá", dixéronlle.
Segundo o informe, Aleph tivo que esperar dez horas en Erez, e para cando recibiu permiso para entrar a Israel, os isótopos xa morreran.
Israel desmente que condicione as entradas por razóns humanitarias
O Shin Bet emitiu un comunicado no que desmente categoricamente estas acusacións.
"O Shin Bet non ten rexistros de que se condicionou á vontade de entrega de información ningunha solicitude de entrada en Israel por razóns humanitarias, a menos que haxa información médica fiable sobre a súa condición", segundo o comunicado.
O proceso de avaliación pretende eliminar calquera ameaza ou risco do solicitante, explican desde o servizo secreto israelí.
"O Shin Bet determina a súa postura en cada caso facendo a avaliación adecuada entre os riscos e a necesidade médica", proseguen.
Nese sentido, o comunicado cita dous casos nos que os gazacís intentaron utilizar os permisos de entrada con fins médicos para perpetrar atentados suicidas.
O primeiro data de maio de 2007, cando dúas mulleres foron detidas en Erez cando intentaban perpetrar un dobre atentado suicida en Tel Aviv e Netanya coa falsa escusa do tratamento médico.
O segundo ocorreu en xuño de 2005, cando unha suicida foi detida tamén en Erez cun cinto de explosivos e un permiso de entrada a Israel para recibir atención médica.
Por outra parte, o Exército israelí anunciou onte que vai trasladar a Cisxordania a varias decenas de palestinos afíns a Fatah que fuxiron a Israel tras os intensos combates do sábado pasado coas forzas de seguridade e as milicias de Hamas na Franxa de Gaza.
O exército toma Italia
Tres mil soldados son despregados nas principais cidades do país como parte dunha nova medida de Berlusconi para combater a delincuencia e mellorar a orde
Centos de soldados patrullan desde onte as rúas das principais cidades de Italia e vixían obxectivos sensibles, dentro dos esforzos do Goberno conservador de Silvio Berlusconi de reforzar a seguridade no país.
A operación, bautizada como Rúas seguras, figura no plan para mellorar a seguridade aprobado polo Executivo italiano e aplicarase inicialmente durante un período de seis meses, tras o cal se estudará se foi eficaz e se prorroga outro medio ano.
Ademais de patrullar rúas e controlar puntos sensibles como sedes diplomáticas, monumentos e estacións de tren ou metro, os militares protexerán centros de identificación e acollida temporal de inmigrantes.
O obxectivo é potenciar a seguridade e relevar a Policía e Carabineiros de labores de vixilancia en postos fixos para poder dedicarse a outras actividades de control do territorio.
Cando o plan conxunto dos ministerios de Defensa e Interior se aplique plenamente, un total de 3.000 efectivos entre soldados e carabineiros (policía militarizada) se despregará por nove cidades (Roma, Milán, Nápoles, Bari, Catania, Padua, Palermo, Turín e Verona) e centros de inmigrantes de varias localidades.
Os militares levarán só armas curtas cando patrullen as rúas e irán sempre acompañados por policías ou carabineiros, mentres que portarán metralladoras e chalecos antibalas cando estean apostados fronte a puntos sensibles.
É o caso dos que na capital italiana vixían a embaixada estadounidense ante a Santa Sé, a de Israel ante a Organización das Nacións Unidas para a Agricultura e a Alimentación (FAO) e a representación diplomática palestina en Italia, xunto Basílica de San Xoán de Letrán.
Forman parte dos aproximadamente 200, sobre un total de 1.060 previstos, que se despregaron onte nestes e outros puntos sensibles de Roma, como estacións de tren e metro, zonas periféricas e o centro de acollida de inmigrantes de Ponte Galeria.
Na estación de metro de Anagnina, protexida por nove soldados, tanto italianos como inmigrantes coincidían na súa maior parte en que era necesario desde había tempo un reforzo da seguridade, xa que se trata dunha zona onde se cometen delitos a miúdo.
Os militares integrados en patrullas soamente poderán realizar detencións en casos de flagrante delito.
Críticas dos sindicatos de policía
Un grupo de turistas españois mostrouse escéptico sobre a medida, que pode dar "sensación de ameaza" aos visitantes, mentres que un cidadán romano opinou que esta iniciativa non resolverá a inseguridade, pois os militares non están adestrados para realizar funcións de vixilancia.
En Milán, parte dos 150 soldados despregados onte estaba presente na praza da Catedral.
Os sindicatos de Policía cualificárona de "operación de fachada" e o presidente do partido opositor Italia dos Valores (IDV), Antonio dei Pietro, definiu o traballo encomendado aos militares como de "figurantes de cine" e reclamou máis medios e persoal para as forzas de seguridade nacionais.
Candidatos
Obama propón vender o cru das reservas estratéxicas
Aposta por poñer no mercado setenta millóns de barrís de petróleo lixeiro para reducir o seu elevado prezo nos Estados Unidos
O candidato presidencial demócrata, Barack Obama, propuxo onte vender 70 millóns de barrís de petróleo das reservas estratéxicas de EEUU para facerlles fronte aos elevados prezos da gasolina.
"Deberiamos de vender 70 millóns de barrís de cru da nosa Reserva Estratéxica de Petróleo (e substituílos) con cru menos caro, o que no pasado reduciu os prezos da gasolina no prazo de dúas semanas", dixo onte Obama durante un discurso en Lansing (Michigan).
Obama está a favor de vender cru lixeiro das reservas e substituílo posteriormente con cru pesado.
O cru lixeiro é máis fácil de refinar para convertelo en gasolina có pesado.
O senador por Illinois mencionou que, ademais dunha medida a curto prazo coma esa, é necesario adoptar outras a máis longo prazo como o desenvolvemento de enerxías alternativas.
Mencionou que os políticos estadounidenses fracasaron, durante tres décadas, á hora de facérenlle fronte á crise enerxética e destacou que o seu rival republicano John McCain forma parte dese fracaso.
Tanto Obama como McCain desenvolveron distintas propostas para reducir a dependencia de EEUU do petróleo estranxeiro.
O senador demócrata deseñou un plan de 10 anos que suporía investir 150.000 millóns de dólares en tecnoloxías de carbón non contaminantes, impulsar os automóbiles híbridos e distintas formas de enerxía renovable como a solar e a eólica.
O plan de McCain implica a construción de 45 novas plantas nucleares e impulsar tamén os vehículos híbridos e a enerxía hidroeléctrica e solar.
Os dous candidatos están a favor de reducir o uso de combustibles fósiles para combater o cambio climático.
Fontes da campaña de McCain sinalaron onte que o recorrer ás reservas estratéxicas de petróleo non é un substituto para un plan real para aumentar a oferta adicional de enerxía mediante novas perforacións e enerxía nuclear.
"A reserva estratéxica de petróleo existe para garantir a seguridade nacional de EEUU e non como unha estratexia electoral de Obama", dixo Tucker Bonds, portavoz de McCain nun comunicado.
As reservas estratéxicas de cru estadounidenses, creadas polo Congreso a mediados da década de 1970 tras o embargo petrolífero dos países árabes, contén 706 millóns de barrís de cru en varios depósitos subterráneos de Texas e Luisiana.
Pide os votos de Florida e Michigan
Barack Obama pediu que se restitúa o voto dos delegados de Florida e Michigan durante a convención que o confirmará como o candidato do Partido Demócrata á presidencia de Estados Unidos.
Venezuela
Solbes ve normal a venda a bo prezo do filial do Santander
Chávez quere levar a entidade "a todas as vilas" do país a modelo da brasileira A Caixa
O vicepresidente segundo do Goberno, Pedro Solbes, afirmou onte que a venda da filial do Banco Santander ao Estado venezolano non supón "maiores problemas" a condición de que se pague un prezo "aceptable".
Se o Goberno de Hugo Chávez non pagase o prezo, engadiu o ministro de Economía nunha entrevista de radio, "si sería totalmente inaceptable".
Desta forma, confiou en que se chegue a un acordo entre ambos as partes, porque se non fose así, o proceso converteríase nunha "nacionalización expoliatoria".
O pasado xoves o presidente de Venezuela, Hugo Chávez, anunciou a súa intención de nacionalizar o Banco de Venezuela, filial do grupo español, e un día despois o propio banco confirmou que negocia co Estado venezolano, tras intentar venderlle a filial a un investidor privado sen que chegase a acordarse a compravenda.
Así, Solbes definiu a situación actual como un proceso de discusión entre un Goberno e un banco, no que, se o prezo é aceptable para a outra parte, non haberá maiores problemas.
Pola súa banda, o presidente venezolano, Hugo Chávez, prognosticou onte que cando se nacionalice o Banco de Venezuela, filial do Santander, será un banco "ultramoderno" e terá presenza en todos os recunchos do país.
"Será un banco ultramoderno para axudar a todos, non só os ricos e a clase media senón tamén o resto do pobo, ata nos sitios máis apartados e pobres", dixo Chávez.
O gobernante dixo que o modelo que seguirá é o do banco A Caixa de Brasil, que é público, ten máis de 160 anos de antigüedade e é un dos máis grandes do continente.
Ademais, Chávez explicou que esa entidade brasileira está "municipalizada", no sentido de que está en todos os lugares e ata os máis pobres teñen acceso ao sistema financeiro.
"Un dos plans que teño co Banco de Venezuela, unha vez sexa nacionalizado nas próximas semanas, vai ser municipalizalo, que chegue a todo o país", afirmou o presidente.
O mandatario venezolano contrapuxo as "positivas" reaccións da banca privada do seu país, o grupo e o Goberno españois, coas da oposición venezolana que dixo "non ten patria nin nada".
O acordo será "inminente"
O interese das partes implicadas fará que a venda por parte do grupo Santander do seu filial Banco de Venezuela ao Estado deste país poida pecharse de forma inminente, segundo fontes financeiras.
Viaxe
Mozambique vai aprender da nosa tradición pesqueira
Gallego reuniuse onte co ministro do ramo para abrir vías de cooperación en materia de acuicultura, formación e control de calidade
Carme Gallego na visita á Escola de Pesca de Matola, Mozambique
Galicia colaborará con Mozambique no ámbito da acuicultura, a formación e o control da calidade dos produtos da pesca.
Así o asegurou onte a conselleira de Pesca, Carme Gallego tras a reunión en Maputo, capital da República de Mozambique, co Ministro das Pescas deste país, Cadmiel Filiane Mutemba.
A responsable da Administración pesqueira galega indicou que o traballo iniciado a finais de 2006 culminará o xoves coa sinatura dun Memorando de Entendemento.
Segundo destacou Gallego, no proceso de colaboración conxunta que se inicia agora, "Galicia tamén achegará a experiencia e o saber facer" froito da nosa tradición pesqueira.
Gallego tamén visitou a Escola de Pesca da cidade de Matola, que na actualidade conta con 215 alumnos, e desprazouse ao Centro da Pesca da Costa do Sol, o principal centro de desembarque de pesca artesanal da cidade de Maputo e ó mercado de peixe.
Nuclear
Novas sancións a Irán por non deter o seu programa
O réxime dos aiatolás volveu dar a calada ante os incentivos ofertados pola ONU
Os cinco membros permanentes do Consello de Seguridade da ONU (EEUU, Rusia, Francia, Gran Bretaña e China), xunto a Alemaña, decidiron imporlle novas sancións a Irán por non contestar ás propostas para deter o seu proxecto nuclear.
"A falta dunha resposta clara e positiva de Irán, decidimos que non temos outra opción que aplicar novas medidas adicionais contra Irán", dixo o portavoz do Departamento de Estado norteamericano, Gonzalo Gallegos.
Os seis países decidiron avanzar nas medidas de presión, despois de que Irán non cumprise o prazo, ata esta fin de semana, que tiña para aceptar o conxunto de incentivos económicos, a cambio de renunciar ao seu programa nuclear.
Irán anunciou, ao fallar co prazo previsto, que daría a súa resposta por escrito hoxe, pero EEUU avanzou que haberá medidas punitivas por non emitir unha contestación de xeito apropiado.
Os países occidentais ofrecéranlle a Teherán unha serie de incentivos _principalmente, a paralización das sancións no Consello de Seguridade da ONU_, a cambio de suspender o seu programa nuclear.
Os citados países déronlle a Irán dúas semanas, a partir do 19 de xullo, para que respondese á súa oferta, prazo que se cumpría a pasada fin de semana.
"Está claro que Irán non cumpriu coa demanda da comunidade internacional de deter o seu programa nuclear e non está nin sequera interesado en intentalo", dixo un portavoz da ONU.
Contrastes
Cae o paro en Galicia e aumenta en España
A comunidade lidera o descenso do desemprego con 3.390 persoas menos.
Non acusa a tendencia negativa de España, onde ascende un 1,5% ata os 2.496.916 desocupados
Galicia lidera o descenso do desemprego en xullo.
A comunidade autónoma navega contracorrente.
E consegue romper unha tendencia que parece a tónica xeral en tempos de crises.
Galicia rexistrou 3.390 parados menos no mes de xullo, segundo datos do Servizo Público de Emprego.
A comunidade foi a que liderou esa caída do desemprego.
O paro só descendeu en seis comunidades autónomas.
Ademais de Galicia (-3.390 parados), destaca Castela e León (-3.091) e Asturias (-1.498).
O paro, pola contra, sobe noutras 11 comunidades, encabezadas por Andalucía (19.026) e Cataluña (10.542).
Os datos do Servizo Público de Emprego do mes de xullo rexistran un incremento de 36.492 desempregados en toda España (1,5%) respecto ao mes anterior e sitúa o total en 2.426.916 parados.
En xullo do ano pasado o desemprego aumentou en 4.469.
Nos últimos doce meses o paro en España creceu en 456.578 persoas (un 23,17%).
Pola súa banda, Galicia conta cun total de 149.318 parados, segundo os datos do Servizo Público de Emprego.
E nos últimos 12 meses contabilizou 9.320 parados máis, cun incremento do 6,6 por cento.
As provincias da Coruña e Pontevedra lideraron a caída do desemprego.
A Coruña rexistrou 1.088 parados menos.
E Pontevedra, 1.045.
A continuación aparece Lugo, con 848 parados menos en xullo.
E Ourense, con 409 menos.
Os 149.318 desempregados de Galicia repártense do seguinte xeito:
A Coruña ten 61.205;
Pontevedra, 56.162;
Ourense, 18.387;
e Lugo, con 13.564.
O director xeral de Promoción do Emprego da Consellería de Traballo, Álvaro Ansias, asegurou onte que o seu departamento "seguirá tomando medidas" para reducir a incidencia da actual situación económica no emprego e considerou "privilexiada" a posición de Galicia fronte ao resto do Estado.
En roda de prensa en Santiago, celebrou que Galicia se sitúe como a comunidade autónoma na que máis diminuíu o paro rexistrado durante o mes de xullo fronte ao anterior mes (2,22%), á vez que valorou que o 81 por cento desa redución do desemprego se rexistrou entre as mulleres.
Ansias achacou este dato ás políticas activas de discriminación positiva en busca da "igualdade".
Non obstante, a portavoz popular en materia de Traballo, Beatriz Mato Otero, asegurou onte que os datos revelados confirman que o ritmo de afiliación á Seguridade Social "vai decrecendo mes a mes" xa que, segundo explicou, o pasado mes de xullo se asinaron 5.255 contratos menos que o mesmo período de 2007.
Ante estas cifras, Mato reclamoulle ó Goberno galego "que se poña as pilas xa" e reprochoulle ó conselleiro de Traballo, Ricardo Varela, a súa "despreocupación" polos datos que, desde hai un ano, reflicten as estatísticas de afiliación á Seguridade Social.
A confianza dos consumidores marca un novo mínimo histórico
A suba da inflación, o aumento do paro e a desaceleración económica internacional seguen afundindo a confianza dos consumidores, marcada en xullo polo incremento dos tipos de interese levado a cabo polo BCE _ata o 4,25%_.
Así, o indicador de confianza do consumidor que elabora o Instituto de Crédito Oficial (ICO) volveu caer a mínimos históricos por cuarto mes consecutivo.
Retrocedeu 5,4 puntos e nos últimos doce meses caeu un 50 por cento.
Esta crecente desconfianza afectalle ao consumo, nun contexto en que desde o Goberno xa non se descarta alcanzar ata niveis de recesión nos próximos meses.
O ICO estímase que esta nova caída da confianza reflicta "a incerteza xeneralizada que están vivindo os consumidores" e prevé "unha importante moderación do consumo privado nos próximos meses".
Os negativos indicadores económicos están deteriorando a visión dos españois sobre a situación actual e das expectativas, que rexistraron os valores máis baixos desde o nacemento deste indicador en 2004.
A valoración caeu 4,1 puntos con respecto a xuño (55 puntos menos en taxa interanual).
Varela ve un novo modelo produtivo
O conselleiro de Traballo, Ricardo Varela, asegurou onte que o "bo comportamento" do paro en Galicia se debe a un cambio no modelo produtivo da comunidade e á aposta por un "emprego estable, menos condicionado á construción".
Varela explicou que o sector da construción en Galicia está "aguantando mellor" debido a que está "dimensionado" e non "sobrepresentado" como noutras comunidades.
Indicou que os "custos" en materia de emprego debido á caída deste sector están sendo "amortizados" a través da formación "cara á nichos de emprego" como as mulleres.
Solbes tacha de mala a cifra
O vicepresidente segundo do Goberno e Ministro de Economía e Facenda, Pedro Solbes, cualificou de "mala" a cifra de paro publicada onte polo Ministerio de Traballo, no entanto considera que o Executivo ten que facer un esforzo "adicional" para aproximarse ao pleno emprego.
Nunha entrevista en RNE, recoñeceu que o emprego non crece tan rápido como ao Executivo lle gusta, con todo, indicou que España conta cunha forte "masa" de empregados onde "moitísima xente ten traballo".
Montoro fala de datos dramáticos
O portavoz de Economía do PP no Congreso dos Deputados, Cristóbal Montoro, cualificou de "dramáticos" os datos coñecidos onte sobre o desemprego en xullo e acusou o Goberno de actuar con "frivolidade".
Montoro, que participou nun acto de Novas Xeracións do PP en Marbella (Málaga), destacou que "decenas de familias foron ao paro unha vez máis no mellor momento económico do ano, que é o verán en España" e advertiu de que así non se pode soster o noso sistema".
Temporada
Un novo paso adiante
O Deportivo da Coruña logrou en Caracas outra vitoria, por 2-0, ante un equipo luso, o Marítimo de Funchal, e continúa así coa súa triunfal xira americana
Os tantos de Riki e Juan Rodríguez selaron antonte a vitoria por 2-0 do Deportivo da Coruña sobre o Marítimo de Funchal portugués en partido amigable disputado en Caracas, que non terminou por expulsión o mexicano Andrés Guardado.
O Deportivo, coa formación que disputou o partido da Intertoto, fóra da inclusión do gardameta Daniel Aranzubia, tomou a iniciativa desde o primeiro minuto a través de rápidas e constantes combinacións entre Lafita, Juan Carlos Valerón e Sergio González.
O Marítimo, ben parado en defensa, xogou ó erro do rival e puido abrir a conta a través de Manú (m9), pero o seu remate foi conxurado por Aranzubia.
Na seguinte acción, Valerón atopou cun pase medido á entrada da área a Riki (m10), que definiu de media volta cun zurdazo que se coou no ángulo inferior esquerdo do porteiro Marcos.
Co gol da vantaxe, o equipo galego asumiu o control do terreo en todas as súas liñas.
Logo de intensos minutos no centro do campo, os portugueses adiantaron os seus mellores xogadores con Djalma e Olberdam abrindo os espazos.
O equipo de Miguel Anxo Lotina perdeu por momentos o balón permitíndolle ó conxunto de Funchal crear claras oportunidades, unha delas un centro cara ó arco de Zé Gomes que case sorprende o gardameta coruñés (m23).
Pero o Dépor sempre mostrou perigo nos tiros libres con Sergio, e por esa vía chegou o segundo tanto.
Sergio, de pelota parada, centrou desde a esquerda cara a Juan Rodríguez (m38) que salvou a defensa e de certeira cabezada superou o porteiro Marcos.
Despois, para amarrar o resultado, Lotina deu ingreso no segundo tempo ós mexicanos Andrés Guardado e Omar Bravo.
Os lusitanos intentaron por todos os medios o gol da honra e só Sidney (m.72) cun remate afastado, inquietou o arco español.
E ó cabo, tanto o Deportivo como o Marítimo terminaron o amigable con dez xogadores, polas expulsións do mexicano Andrés Gardado (m87) e do portugués Marcinho (m91).
Van der Vaart xa é madridista
O Real Madrid confirmou, a falta do preceptivo recoñecemento médico, a fichaxe do centrocampista internacional holandés Rafael van der Vaart para as próximas cinco temporadas.
Van der Vaart, de 25 anos, será presentado hoxe (13.00 h) como novo xogador do equipo madrileño nun acto que se celebrará no palco do Santiago Bernabéu.
O xogador holandés procede do Hamburgo alemán, a quen o Real Madrid lle pagará 13 millóns de euros, decisión tomada precipitadamente tras a grave lesión de Sneijder no partido contra o Arsenal.
Cristiano Ronaldo non pensa ceder
O internacional portugués Cristiano Ronaldo mantén "firme" a súa vontade de saír do Manchester United para fichar co Real Madrid, segundo afirmaba onte o diario deportivo luso A Bola.
"A vontade de Ronaldo de saír mantense e o internacional portugués, nese punto, non fará concesións", comentaba ó respecto o diario.
Segundo A Bola, xa a temporada pasada Cristiano Ronaldo estaba interesado en fichar co Real Madrid, pero as negociacións foron "impedidas" polo club inglés.
Eto'o quere un posto no Barça
Co estilo que proclama o seu adestrador e unha irrenunciable vocación ofensiva, o Barcelona superou o Chivas de Guadalajara mexicano no primeiro amigable da súa xira estadounidense (1-4), ocasión para que Samuel Eto'o, autor de dous goles, pida un sitio no equipo de Josep Guardiola.
Convertido no único caso aberto do Barça, Eto'o vive empeñado en levarlle a contraria ó seu adestrador.
Guardiola deuno por descartado, pero o camerunés, con tres goles en pretemporada, resístese ó seu destino previsto.
ENCE comeza a mirar só cara a Asturias
O alcalde de Ribadeo cre que se a Xunta "espabilara", Galicia podería ofrecerlle o mesmo á pasteira:
conectar a planta por tren ó porto
A celulosa ENCE xa atopou unha saída á súa mercancía.
Finalmente, será Asturias quen se beneficie da actividade da factoría tras o acordo rubricado onte entre o Principado, FEVE e ENCE, polo que a compañía ferroviaria se vai converter nun dos operadores principais que transporte as mercadorías con orixe e destino á papeleira en Navia e que conectará a factoría asturiana co porto do Musel (Xixón).
Esta medida foi mal acollida polo alcalde de Ribadeo, Fernando Suárez, quen criticou que Portos de Galicia, dependente da Consellería de Política Territorial, non estea "espabilada" para ofrecer unha alternativa ao traslado da produción de ENCE en Navia (Asturias).
"Se o Principado e FEVE chegaron a un acordo para financiar unha accesibilidade do tren tanto á factoría de ENCE en Navia como ao porto do Musel quizá haxa que preguntarse por que Portos de Galicia non estivo espabilado e non fixo o mesmo para Ribadeo", censurou.
Así, subliñou que o ferrocarril tamén lle pasa "ao pé da porta" a Ribadeo e, por iso, lamentou que as autoridades da Xunta "non estivesen tan oportunos para ter isto previsto" e ofrecer unha alternativa distinta á construción dunha terminal flotante de carga e descarga que a empresa Galigrain proxecta construír no porto de Ribadeo.
"A alternativa non debe pasar pola instalación dun mamotreto de oito alturas e un volume atroz", continuou.
Así, volveu mostrar o seu rexeitamento á construción dunha nave cuberta de 25 metros de altura e 6.000 metros cadrados, dos que 2.200 invadirían a ría do Eo, para dar saída aos tráficos que xere ENCE-Navia.
Segundo o rexedor de Ribadeo, esta solución é "incompatible cun crecemento ordenado" posto que supón unha "afección ambiental e tamén co turismo".
Pola súa banda, fontes da Consellería de Política Territorial explicáronlle a Europa Press que o concurso aberto para a construción deste proxecto segue aberto, se ben matizaron que aínda está sen resolver.
Aínda que o departamento que dirixe María José Caride insiste na idoneidade da terminal de carga para seguir mantendo a papeleira de Navia como principal cliente do porto, garante que non se construirá se algúns dos organismos consultados _a Consellería de Cultura, a de Medio Ambiente, ou o Concello de Ribadeo, entre outros_ emiten informes desfavorables.
Incrementarase a produción de celulosa e madeira en Navia
De forma moi diferente foi recibida a sinatura de ENCE e FEVE do outro lado da ponte dos Santos.
O presidente do Principado, Vicente Álvarez Areces, asegurou onte que o acordo será un "revulsivo económico" para a comarca do Navia, así como para todo o occidente asturiano.
Así, as instalacións de ENCE en Navia incrementarán a súa produción ata o medio millón de toneladas ao ano, tanto de pasta de celulosa como de madeira.
O presidente de FEVE tamén informou que en grazas ao acordo asinado con ENCE, a compañía ferroviaria incrementará en máis dun 21 por cento o tráfico de mercancías na rexión.
Pola súa banda o presidente de ENCE, Juan Luís Arregui, afirmou que a compañía produtora de pasta de celulosa seguirá "apostando" polo Principado de Asturias.
"Queridos seguir apostando por Asturias, onde sempre fomos moi ben tratados", declarou.
Rogge está pendente do tempo en Pequín
O presidente do COI confesou que recibe varios partes de situación na xornada
O presidente do Comité Olímpico Internacional (COI), Jacques Rogge, recibe varios partes meteorolóxicos ó día e está pendente das condicións atmosféricas e dos niveis de polución por se se considerase necesario poñer en marcha os plans para preservar a saúde dos participantes nos Xogos Olímpicos de Pequín.
A catro días da cerimonia inaugural, as brumas regresaron á capital chinesa logo dunha fin de semana na que brillou o sol.
A calor e a humidade completaron na xornada de onte un ambiente opresivo no que non era nada recomendable a actividade física.
O presidente do Comité Olímpico Internacional confirmou onte que está permanentemente pendente dos partes meteorolóxicos e especialmente da calidade do aire en Pequín aínda que recoñeceu que non é un experto na materia.
"Non son un experto, teño que ver os últimos datos.
Todos os días seguimos a evolución das condicións", comentou ó respecto Jacques Rogge tras participar nun acto promocional dun dos patrocinadores do Comité Olímpico Internacional.
O problema meteorolóxico será tratado no curso da Sesión do Comité Olímpico Internacional, que comeza mañá, mércores.
O director de mercadotecnia deste organismo, Gerhard Heiberg, insistiu en que haberá que esperar á evolución dos acontecementos.
"Onte (por antonte) foi un día marabilloso.
Hoxe (por onte) está brumoso pero, ¿trátase de polución?
Neste momento non o sabemos, pero o que máis nos preocupan son os deportistas", explicou.
Desde hai moito tempo o Comité Olímpico Internacional seguiu con preocupación este problema e chegou a dicir que as probas de máis dunha hora de duración, tales como o maratón ou a carreira de ciclismo de fondo, poderían ver alterado o seu programa no caso de que os niveis de contaminación atmosférica sexan demasiado elevados na zona en que está prevista a súa celebración.
Ademais, a fin de previr as consecuencias da polución, as autoridades chinesas teñen previstas medidas como reducir á metade os coches en circulación, cuxo número alcanza os 3,3 millóns, paralizar as obras en marcha e pechar algunhas fábricas da capital chinesa e dos seus arredores.
China non desvela quen acenderá o lume do piveteiro
Non se coñecerá polo momento a identidade do elixido para a última remuda, pero xa se sabe o nome dalgúns dos últimos portadores
A estrela da NBA Yao Ming, o primeiro astronauta chinés, Yang Liwei, e o pianista Lang Lang serán algúns dos portadores do facho olímpico na súa última etapa, Pequín, segundo desvelou onte o Comité Organizador, que aínda garda o segredo de quen será a persoa que acenderá o piveteiro do Estadio Nacional.
Un total de 841 portadores, entre eles celebridades chinesas pero tamén estudantes, soldados, traballadores e xubilados, levarán o facho nos seus tres días de percorrido por Pequín, antes de entrar no Niño, sobrenome co que é coñecido o Estadio nacional, para sinalar o comezo dos Xogos, o próximo día 8.
O lume traído de Grecia comezará a súa segunda etapa pequinesa (xa estivo en China en marzo, antes de percorrer todo o mundo) na Cidade Prohibida, antigo palacio imperial, e continuará na Praza de Tiananmen.
O Gran Palacio do Pobo (sede do Lexislativo chinés), o Templo do Ceo, a Rúa do Boi (barrio musulmán de Pequín), a Gran Muralla no seu tramo de Badaling e fábricas como a de automóbiles de Hyundai ou a cervexeira Yanjing serán outros lugares polos que pasará o facho do 6 ó 8 de agosto.
Sun Xuecai, portavoz do comité organizador de Pequín 2008 (Bocog), non quixo revelar quen será o portador que entrará co lume olímpico nin quen acenderá o piveteiro, segredos que adoitan gardarse con máis ou menos celo en toda cita deportiva destas características.
Podería tratarse dunha das tres celebridades antes nomeadas, pero tamén de portadores como a patinadora Wang Meng (ouro en Turín 2006), traballadores premiados coa medalla de mérito ó traballo, ou o profesor retirado Sun Zhenfu, que con 85 anos será o portador do facho de maior idade.
Algúns deles, como Yao Ming, xa levaron o facho en 2004, cando pasou pola capital chinesa antes dos Xogos de Atenas, na primeira vez que visitaba China.
Sun non quixo comentar sobre as medidas de seguridade que se tomarán en Pequín ó paso do facho, a pesar de que os incidentes de onte (un atentado no noroeste de China con 16 policías mortos e un enfrontamento entre a Policía e manifestantes en Tiananmen) poderían engadir tensión á remuda.
Sun limitouse a sinalar que os cidadáns de Pequín están invitados a participar como espectadores, e que a algúns deles "foron adestrados" para acirrar os portadores do facho.
Liu Xiang non participará esta vez
O Bocog confirmou que Liu Xiang, campión olímpico de 110 metros valados e un dos deportistas máis populares en China, non será un dos portadores, xa que participou na primeira remuda de Pequín en marzo e agora está concentrado para intentar repetir a vitoria en casa.
Entre os carrexadores haberá 64 estranxeiros e tres remudistas de Hong Kong e Taiwan.
A remuda do facho estivo rodeada de tensións e medidas de seguridade no seu percorrido por todo o mundo, con graves incidentes en París e Londres, así como momentos históricos, como o ascenso do lume sacro ó Everest.
Entrevista
Ronaldinho solta a lingua en Italia
Despachouse a gusto na "Gazzeta dello Sport" sobre a última temporada no Barça
O futbolista brasileiro Ronaldo de Assís Ronaldinho, recentemente fichado polo club italiano Milán, recorda os últimos cinco meses como "o peor período" da súa vida, debido a unha grave lesión e a diversas polémicas.
Ronaldinho recordou ese período nunha entrevista co diario deportivo italiano Gazzeta dello Sport, meses durante os que "a única cousa que podía facer era mirar a televisión, e canto máis miraba os partidos sentado na cadeira, máis triste me puña".
O dianteiro brasileiro, que deixou o FC Barcelona para ir ó Milán, indicou que nunca estivera parado tanto tempo por unha lesión e "non sabía que facer para pórlle remedio".
Con todo, indicou que naqueles malos momentos contaba coa súa familia, que o protexeu e deulle forza, aínda que tamén sufriu porque as "maldades" non se limitaron a el, senón que alcanzaron tamén o seu irmán e axente, Roberto, a quen acusaron de estar ó seu lado "só polo diñeiro", asegurou.
O brasileiro fixo tamén referencia a diversas críticas que o rodearon e dixo que non entende como é posible que "ata un certo día era un exemplo para todos e xusto despois era como Maradona cando estaba no centro das polémicas".
Neste sentido, saíu ó paso dalgunhas críticas xurdidas sobre a súa vida nocturna:
"Cando estou de vacacións fago o que quero.
Durante a temporada compórtome como un profesional serio, non fallo nunca".
O xogador brasileiro, coñecido polo seu permanente sorriso, asegurou que "moitas veces" está enfadado pero prefire sorrir cando está con outras persoas, o cal non quere dicir que sexa "falso, só que non quero pasarlles a outros os meus problemas".
Os centros de hípica non temen a chuvia tropical
Segundo os organizadores, todo está previsto para poder celebrar as probas a cabalo, e incluso se contemplan dous adiamentos
Os centros de competición hípica dos Xogos Olímpicos de Pequín, situados en Hong Kong, están deseñados para facerlles fronte ás choivas abundantes a pesar de que os meteorólogos avanzan a posibilidade dunhas probas ecuestres pasadas por auga e coa presenza dun ou dous tifóns.
Leo Jeffcott, técnico veterinario designado para os eventos hípicos, sinalou que tanto Beas River como Xa Tin, as dúas avenidas olímpicas para a competición ecuestre, están a proba de chuvieiros, como se observou o pasado mes de xuño, segundo publicaba onte o diario South China Morning Post.
Si reiterou no entanto a posibilidade dun atraso da competición no caso de que as altas temperaturas ameacen a saúde dos equinos (a partir dos 35 graos centígrados) ou se o Observatorio hongkonés chega a emitir o sinal de tifón número 8.
A organización do evento ecuestre conta con varios días de reserva no caso de que un tifón paralice a competición.
Deste xeito, se o evento hípico debería celebrarse entre o 9 e o 21 de agosto, os organizadores xa previron o 22 e 23 do mesmo mes como alternativa ás xornadas que se vexan suspendidas.
Namentres, o Observatorio hongkonés emitiu onte o sinal de alerta de tifón número 1, o máis baixo da escala, debido á irrupción dun ciclón tropical nun radio de 800 quilómetros respecto da ex colonia británica, e que podería afectar ao territorio nos próximos días.
Previsións de tifóns e calor
Ás 15.00 de onte hora local (7.00 GMT) a depresión tropical que se situaba sobre a zona nororiental do mar do Sur de China atopábase a apenas uns cincocentos quilómetros ó sueste da localización de Hong Kong, e prevíase que a depresión se fora desprazando cara ó oeste e noroeste a uns 12 quilómetros por hora", segundo indicou o Observatorio meteorolóxico hongkonés.
Ademais, ó sinal de tifón uníuselle outro de "moita calor", o que indica que "o risco de insolación é alto", e a práctica deportiva podería ser desaconsellable.
O facho olímpico pasa pola zona do terremoto
A partir de hoxe a chama tomará o camiño que a levará cara ó Estadio de Pequín
O facho olímpico chegou onte á cidade de Mianyang, unha das devastadas polo terremoto de 8,0 graos que deixou, o pasado 12 de maio, case 90.000 mortos e desaparecidos, gran parte deles na provincia suroccidental de Sichuan.
Na súa segunda xornada de visita por esta provincia, onde se rexistrou o epicentro do sismo, o lume olímpico foi recibido en Mianyang por miles de persoas que coreaban "Ningunha dificultade pode dobregar o espírito do pobo chinés".
No Estadio de Jiuzhou, que durante semanas foi improvisado centro de acollida de refuxiados, estudantes e soldados recrearon as tarefas de rescate do terremoto.
Os remudistas e os miles de cidadáns que saíron ás rúas para ver o paso do facho entoaron tamén a patriótica Cantar polo país, enarborando multitude de bandeiras nacionais.
Antes de chegar a Mianyang, a chama pasou pola cidade de Leshan, onde subiu ó Monte Emei, un dos catro picos sacros do Budismo en China e declarado Patrimonio da Humanidade pola UNESCO en 1996.
O último dos 185 remudistas foi Pu Guoqiang, que perdeu a súa esposa e a súa sogra no terremoto e é director dunha das miles de escolas que se derrubaron co sismo debido á mala calidade da construción e que causaron a morte de máis de 10.000 nenos.
O percorrido do chamado lume sacro terminará hoxe en Chengdu, a capital provincial, antes de emprender camiño rumbo á capital olímpica, Pequín, onde será recibida con fortes medidas de seguridade.
Aínda que o tramo de Sichuan estaba previsto orixinalmente para mediados de xuño, o terremoto de maio levou os organizadores olímpicos a deixaren a provincia para o último momento co fin de non entorpecer os labores de axuda e reconstrución.
Varios accidentes deixan polo menos 12 mortos no monte K2
Alfredo García, alpinista membro da expedición española de Broad Peak no K2, explicoulle onte á axencia de noticias Efe que o accidente ocorrido neste pico o pasado sábado aparentemente foi múltiple, por varias caídas e polo desprendemento dun bloque de xeo, que matou a un expedicionario e arrastrou unha corda fixa.
Nunha conversación telefónica coa Axencia Efe, o montañeiro español proporcionou os últimos datos dos que se dispón alí, en Paquistán:
"Son 12 mortos, 4 desaparecidos e o italiano que baixaba con conxelacións chegou ó campo base e hoxe (por onte) foi evacuado en helicóptero".
O "Navantia" de Jesús Pintos vai estar na Semana Náutica de Melilla
O Navantia do galego Jesús Pintos, recente gañador da Copa do Rei de Vela na clase ORC 670, participará na XII Semana Náutica Cidade de Melilla, que se desenvolverá entre o 9 e o 13 de agosto.
Así o anunciou onte o conselleiro de Deportes e Mocidade melillense, Francisco Robles, durante o acto de presentación da competición, no que se deron a coñecer as novidades desta edición.
Xunto ó Navantia, competirán outras seis embarcacións máis da súa mesma clase que xa lle deron resposta afirmativa á petición de presenza nesta regata melillense, considerada de alto nivel e valedoira para o Campionato de España de Vela.
Retrato mínimo
Xosé Manuel Beiras Torrado é aínda aquel mozo que se viu implicado en andainas políticas de acción concreta sen sentirse motivado polo norte lexítimo dun proxecto de realización persoal.
O político nacionalista que se sentiu sempre en tránsito, mentres renunciaba _parcialmente_ ao exercicio continuado das súas facetas intelectuais e creativas.
O orador volcánico, sinfónico, esdrúxulo, que sabe modular, cando cómpre, a sintaxe, o ton e o pensamento en inflexións de coloquial brincadeira, en timbres de temperada ironía, en acentos de alta cultura.
O tribuno que enfeitiza a propios e alleos e amola, irrita, encabuxa os adversarios con tácticas de discutido rendemento inmediato, pero con estratexia de longo alcance: o da verdade indestrutíbel.
Xosé Manuel é sempre o camiñante dificilmente anónimo, abordado polas xentes que procuran a súa doada proximidade e que lle declaran o seu aprezo, a súa admiración, mesmo desde a outra ribeira das crenzas políticas.
O home afectuoso e sensíbel, proclive á manifestación emotiva e á expansión sentimental.
O contertulio paciente e curioso para quen non hai materia menor, conversador atento que agarda quenda propicia para a enxurrada sabia dos seus saberes e experiencias.
Daquela, cando, logo de esperar polo momento oportuno da súa intervención en sobremesa sen linde final nin orde do día, Beiras enceta o novelo da fala conversacional, non hai humano que soñe arrebatarlle o fío do discurso preciso e precioso, memorión e documentado, alicerzado na anécdota saborosa e na cerna da sabedoría de lei.
Como non hai quen pretenda interrompelo cando conduce o piano ao que semellaba destinado en tempos de adolescencia e que ocupa horas decisivas do seu lecer creativo.
Eu creo que da paixón musical e do exercicio pianístico lle vén a Beiras a disposición para o seu paradigmático sentido da fala oratoria, para a construción de pezas discursivas concibidas como sinfonías, cos seus movementos contrastados e os seus motivos repetidos en función conectora, coas súas variacións e fugas de enganosa desviación a regresar sempre á canle dos significados centrais.
Ironías do azar pintaron certo día sobre a pantalla do meu televisor a imaxe en contrapunto das actividades de dous candidatos á presidencia da Xunta en xornada de reflexión:
un tocaba o piano na súa casa de Brión;
o outro xogaba ao dominó en Perbes.
As xemas dos dedos de catro mans, en dous pares ben diferenciados, agarimaban pezas de semellante formato, material e cor, marfíl en branco e negro.
Unhas producían música de Mozart.
As outras procuraban o seis dobre.
As eleccións do día seguinte gañounas o de Perbes.
Pero o futuro era unha sinfonía que nacía das mans do de Brión.
Infraestruturas
Adega esixirá unha revisión profunda do Plan Íntegra de Vigo
A asociación alerta do aumento de contaminación que suporá o proxecto
Adega esixirá unha revisión profunda do plan sectorial denominado Vigo Íntegra, plano viario integral para a área de Vigo que presentou a Dirección Xeral de Obras Públicas o pasado 17 de xullo.
A asociación ecolóxica entende que este plano, que aposta pola construción de quilómetros de autovías, provocará un incremento das emisións de CO2, metais pesados e acústica, perda de biodiversidade, destrución de acuíferos, risco de enchentes, alén dun maior gasto para os usuarios.
Chama a atención tamén a ausencia total de investimentos no ferrocarril de proximidade.
O plano, segundo Adega, "recunca nun modelo insustentábel de comunicacións baseadas na utilización do vehículo particular", para o que se quere construír viais de velocidade media-alta que, como recorda a asociación, "supoñen un maior gasto en combustíbel para a cidadanía".
Deste xeito, o Plan Vigo Íntegra esquece as medidas propostas pola Unión Europea en canto á mellora da calidade do ambiente que obrigan aos estados membros favorecer a eficiencia enerxética, tamén na dotación das infraestruturas.
É precisamente, para Adega, o modelo de transporte polo que aposta Vigo Íntegra a súa eiva principal, pois "está baseado na utilización do vehículo particular e non contempla a mellora ou a simple dotación de transporte colectivo para a comunicación intermunicipal na área de Vigo".
Deste xeito, o Plano non cumpre os acordos do Parlamento Europeo relativos á promoción doutros modos de transporte alternativos ao coche, máis eficientes e menos contaminantes.
Adega alerta de que as actuacións previstas tamén suporán para algúns concellos a construción de barreiras artificiais e a perda de bosques e cobertura vexetal, coa conseguinte mingua na retención de auga no subsolo e, polo tanto, nas reservas de augas das traídas municipais.
Esta fragmentación do territorio terá un impacto negativo sobre a paisaxe, a fauna e a flora como é o caso do Monte Aloia ou a serra do Galiñeiro.
Ademais, o efecto barreira das infraestruturas pode provocar tamén o incremento das inundacións en períodos de chuvia intensa.
Ao gusto
Como non existe a materia de Educación para a Rusticidade millóns de persoas escapan estes días da masificación urbana para mergullarse sen solución de continuidade nunha masificación campestre, de tal forma que logo dunha viaxe esgotadora, accédese a un lugar onde os apertóns e a suor do metro se converten en apertóns e suor de praia e discoteca, iguais de desesperantes.
Quen lisca a ese circuíto de concentracións humanas tende a laiarse da sorte dos seus conxéneres, aínda que tendo en conta a gran cantidade de persoas que as comparten é moito máis razoable pensar que non deben facelo, pois tanto diñeiro e suor ha de responder a un gusto decantado cara á actividade das glándulas sebáceas.
Non é posible concibir que todos eses esforzos e sacrificios se afronten sen sentir cara a eles a mesma ou parecida atracción que sentía Popeye cara ás espinacas.
De modo que basta de laios.
Polo menos mentres non se impoña a citada materia, non hai razóns para supor que o estean pasando mal.
Todo o contrario, se algún se ve trasladado a un lugar onde se esoite crecer a herba, cun frescor nocturno que invita a usar a manta e con mesa asegurada na taberna, dálle un patatús provocado por unha síndrome de abstinencia:
"¿Que tal de veraneo?".
"¡Fantástico!
Todo estaba ateigado.
¡Carísimo e cunha calor que fundía o queixo!".
Economía e percepción
Disque Galicia é a comunidade que máis reduciu o paro.
Disque levamos catro meses creando emprego mentres noutras partes se destrúe.
Disque aumenta o pesimismo entre os galegos:
catro de cada dez cambiaron os seus hábitos de vida pola crise e crecen en dez puntos os que afirman que aínda vai ir peor.
As cifras din que imos mellor que os demais e a crise é un pouco menos crise pero semella que os titulares diarios sobre as malas novas económicas poden máis que as boas novas dos indicadores económicos.
Inquedante paradoxo o dun país que importa as percepcións alleas do que lles pasa a outros para valorar a súa propia realidade.
Despropósitos
Un despropósito, así o define a autoridade lingüística, é un "dito ou feito fóra de razón, de sentido ou de conveniencia".
E na sociedade que vivimos imperan de xeito ben visíbel _ese é o segmento da definición que agora nos interesa_ os feitos fóra de razón.
¿Consideran vostedes razoábel que só 225 multimillonarios existentes no mundo (son datos da ONU) dispoñan dunha riqueza superior á posuída por 2.500 millóns de persoas?
¿E que me din do feito de que na UE (son datos actuais) existan 50 millóns de pobres?
Estamos rodeados de despropósitos.
De todo tipo.
Sen fin.
José Saramago, un escritor que nunca abandona a lucidez crítica, tense laiado de que os programas de practicamente todos os partidos políticos do mundo, e de xeito expreso os da denominada esquerda (anquilosados en fórmulas caducas), no que respecta á rectitude de principios e á claridade de obxectivos, son "alleos ou impotentes para plantar cara á bruta realidade do mundo actual".
E isto, por desgraza, é así.
Outro despropósito.
E vaian máis datos, sinalándomos toda unha órbita e un espazo de despropósitos.
¿Acaso non é un gran despropósito político e social global que a fenda entre os países máis ricos e os máis pobres medre sen cesar?
No ano 2000 o PIB per cápita dos países ricos era 267 veces o dos países máis pobres.
E isto non é máis que un dato.
Un exemplo visíbel e comprobábel.
O economista estadounidense Joseph Stiglitz, premio Nobel en 2001, asegura que a globalización, ou mundialización, xa ten fracasado, porque o proceso foi máis rápido na economía que na política, e por iso _di o economista_ existe un déficit democrático nas institucións financeiras internacionais.
Sen dúbida, un despropósito máis.
O diñeiro, o poder económico, ignora os métodos democráticos.
E, cambiando de tema, o centro de detención estadounidense de Guantánamo _que xa cumpriu 6 anos_ segue aberto.
Despropósito e vergoña para a humanidade.
EEUU viola os dereitos humanos e tamaño despropósito non é tal:
faise en nome da seguridade e da democracia.
Menos paro
Por terceiro mes consecutivo Galicia rompe coa tendencia do Estado e reflicte uns datos nas oficinas do INEN que nos sitúan fóra da tendencia xeral.
Mentres as cifras globais falan dunha suba respecto de xuño do 1,5%, aquí baixamos un 2,2%.
Quere isto dicir que a nosa comunidade vai ben mentres os demais caen?
Responder positivamente sería de inxenuos, porque aínda que os datos sexan alentadores, temos rexistradas no paro case cento cincuenta mil persoas.
_¡Pero imos ben, hom!
_Imos e é bastante.
Hai unha cousa curiosa que pode dar pistas.
Mentres en España a construción encabeza a lista da caída, en Galicia este sector vai de terceiro.
Se realmente o axuste é debido en gran medida ó pinchazo da burbulla inmobiliaria, as prevencións tomadas neste eido, polas consellerías de Ordenación do Territorio e Vivenda, non deberon ser tan catastróficas como o sector prognosticaba.
Pero tampouco debemos ser tan inocentes como para pensar que en Galicia sabiamos o que non coñecían noutros lugares.
Hai quen resolve asegurando que aquí todo chega tarde, ata o paro, porén a cousa non é para facer bromas.
Homenaxe á Quenlla
A Asociación Cultural Xohán de Requeixo de Chantada homenaxea o vindeiro domingo día 10 de agosto o grupo musical A Quenlla.
A xunta directiva desta asociación estimou que o labor desinteresado de Mero e Mini, Mini e Mero coa Quenlla son merecentes dun recoñecemento público.
Este grupo foi fundado por estes dous mecenas cunha finalidade:
descubrir Galiza desde diversos parámetros musicais.
Así pois a conxura inevitábel de volver ás orixes dos acentos propios e populares, exercendo como continuadores dese gran legado cultural que enriqueceu todo o noso medievo e, tamén, os anos escuros que Galiza estivo amordazada e moitas das súas expresións populares espoliadas.
Mini e Mero saben moi ben que restituír significa normalizar, e normalizar equivale a continuar o destino trazado polos nosos devanceiros.
Eles dous e o seu grupo non son inocentes, a implicación e a transgresión deles nunca é inocente nin pasiva.
A presenza deses tons e sons que eles recolleron do propio pobo e engadiron no seu cancioneiro, tan particular, marcan mesmo a predisposición de reconstruír o noso país.
A nosa nación fornécese co cántico e nel restitúense os atributos que nos concedeu a palabra de ser diferentes.
As diferenzas son un don natural onde o ser humano, en condicións adversas, foi capaz de crear o seu propio universo en función das súas necesidades.
A nosa cultura musical é froito dunha necesidade material e espiritual.
Volver a este principio tan orixinario é un acto de dignidade, cuxa finalidade é a de restaurar o que ten sido agredido e desprezado polos que utilizaron a "doma e a castración" de Galiza.
Fronte a isto está o combate certo de Mero e Mini, cuxas armas son esas cordas tímbricas de zanfona, violín e guitarra, e nese concerto restitúense os acentos mais auténticos da nosa ancestralidade e proclámase a denuncia puntual contra os agravios e as desigualdades sociais.
A música e a cantiga son capaces de emocionar o noso espírito laico para confraternizar esa singularidade musical que A Quenlla nos ofrenda cando proclama batalla contra os que negan as evidencias de Galiza.
Batallar contra tanta tempestade non é fácil e, sobre todo, cando se actúa dunha maneira filantrópica e desinteresada.
Isto é o que fan eses dous seres de esveltas e fermosas barbas;
un tenas punteagudas ao estilo calvinista e o outro de corte camoniano.
Así é como o escenario é invulnerábel cando o cántico rexo e varudo perfila existencialismo e convivencia.
Digamos que Mini e Mero son dous investigadores da nosa música popular que procuran revelarnos esa saiva oculta para que admiremos as luminosas esencias populares.
Nese florilexio, sobranceiramente noso, está todo un compromiso cun país, Galiza, que aínda é sobrevivente de tantos desaforos e de tantas desigualdades sociais.
Digamos que é aquí onde a canción da Quenlla se fixo convivencia e habita entre nós.
E dicimos isto en parodia evanxélica, advertindo da boa nova laicista que estes adversarios da música fácil e contrarios a impetuosos barullos programados para ser especialmente lucro das discográficas.
A Quenlla non entra, felizmente, nese canon de vivir temporalmente da música.
Eles saben que a música é un óptimo vehículo para revelar e esclarecer a un país nas súas máis diversas frecuencias e contradicións.
Esta transcendencia tan pouco habitual nun mundo onde todo leva un código de barras e cada quen ambiciona ter poder adquisitivo, vemos os da Quenlla participar en eventos sen cobrar un patacón e só co interese e predisposición de reconstruír nación, poñendo diñeiro do seu propio peto cando pagan o combustíbel do seu auto.
Por todas estas razóns foi polas que a Asociación Xohán de Requeixo organiza no Hotel Mogay de Chantada un xantar solidario.
Os aniversarios e a súa simboloxía
Celebramos os días dos anos.
Celebramos o santo.
Tamén o día dos namorados.
O día da nai.
O día do pai.
Celébrase o nacemento dun cativo.
Unha voda.
Unha comuñón.
O remate da carreira.
A recepción dun premio.
A consecución dun bo traballo.
Aprobar unhas oposicións?
É marabilloso buscar motivos para celebrar?
E dentro deses motivos están os aniversarios nupciais, dende as chamadas vodas de algodón ata as de diamante.
As primeiras, segundo as fontes, festéxanse ao cabo dun ano, mentres que as que levan o nome da pedra preciosa tan cobizada que se engarza en xoias de magno valor son celebradas a partir dos 60 anos de matrimonio.
Entre estes dous extremos oín falar da existencia de moitas outras denominacións como son as vodas de coiro (aos dous anos), as de seda (aos 5) e as de estaño (aos 10).
Máis coñecidas son as denominacións das vodas de cristal, que se celebran aos 20 anos, as de prata, aos 25 ou as de ouro aos 50 anos de casados.
Pola contra, a celebración das vodas de perlas (aos 30 anos) é menos festexada, así como acontece coas de rubís (aos 40).
Todas estas expresións conforman, se nos fixamos na súa nomenclatura, un proceso "in crescendo":
a medida que pasa o tempo, maior é o valor da frase preposicional que acompaña o substantivo voda.
Así, prodúcese un ascenso dende algo tan sinxelo como é o algodón, diriamos que "accesible" para a maioría (pode ser arriscado dicir que para todo o mundo) ata o diamante, só posible para uns poucos privilexiados, igual que o feito de celebrar 60 anos compartindo a vida coa persoa elixida, algo que hoxe, se temos en conta as estatísticas sobre vodas e divorcios, é case imposible.
Para esas parellas que festexan unhas ou outras vodas durante o verán, para os que cren que, como Herder deixou dito, o amor é "que dous seres se busquen ao longo e ao ancho do universo sen saber o que buscan" van estas liñas.
Porque? en realidade? o agasallo da felicidade só pertence a quen o desenvolve?
Á hora das celebracións, dun ou doutro tipo, non podemos esquecer que entre as cousas máis sinxelas é onde se agochan as mellores esencias, as gotiñas de felicidade que perduran coma o mellor dos perfumes?
Como me dixeron nunha ocasión (desexo que fago extensible aos que neste mes de xullo celebraron algo importante nas súas vidas e aos que en agosto vivirán momentos marabillosos), oxalá que a chuvia da felicidade e do amor nos pille co paraguas roto nunha tarde de soños, salpicando de ledicia a todos os que están ao noso arredor.
Será un motivo máis para celebrar.
Obama no PSOE
No despacho de José Blanco, vicesecretario xeral do PSOE, hai un lugar de honra para unha gorra de viseira azul mariña con Obama en grandes letras e o logo da campaña do candidato demócrata á presidencia estadounidense.
Todos cren que é un agasallo enviado polo propio Obama, unha mostra do seu aprecio cara á forma actual do socialismo español, o zapaterismo.
Non está asinada, e aínda sen ese autógrafo quere verse como unha desculpa do que Z cre que é o Z americano por quedar fóra España na súa viaxe por Europa.
Pero ningunha personalidade estadounidense en campaña, incluído Obama, se reúne con quen humillou a bandeira estadounidense e despois fixo saír ás súas tropas de Iraq nunha fuxida non negociada.
Alguén lle fixo crer ao actual PSOE que esa gorra é unha clave, un sinal secreto de complicidade que envía o posible presidente.
Seguramente, non:
hai centenares de milleiros de gorras como esa.
Véndense en internet 15 dólares unidade, uns 10 euros.
Quen lle trouxo o suposto regalo a Z vendeuse ben como intermediario, pero seguramente o comprou na Obamastore (http://store.barackobama.com).
Onde venden uns cen obxectos, como discos, pósters, camisetas, bolsos, bandeiriñas, cuncas, botellas para auga, paraugas.
Advirten de que todo é Made in USA, nada importado.
Dada a obamanía do zapaterismo podemos saír da crise económica e facernos ricos revendéndolles os produtos da Obamastore aos seguidores de Z.
Pagarán felices 15 euros por cada gorra como a de Blanco.
Custando soamente 10 deixaríanos cinco de beneficio;
unha camiseta de 40 dólares vendida a 40 euros daría case 15, e así todo.
E como medio Partido Popular tamén sofre obamanía, máis caixa que faremos.
Baixo "a terra dos fur"
Na "terra dos fur" _ese é o significado de Darfur en árabe_, asístese a un conflito, que ten a súa orixe no desigual acceso ao poder político das etnias negras (fur, massalit, medob, zaghawa e unha ducia máis de grupos menores), que se veñen dedicando de xeito tradicional á agricultura, fronte ás comunidades árabes, favorecidas no seu acceso ao poder dende os tempos en que o Sudán era unha colonia británica, que dende 2003 provocou un elevado número de vítimas:
máis de 300.000 persoas mortas e 2.500.000 persoas desprazadas que tiveron que fuxir dos seus fogares e que agora malviven en campamentos superpoboados nos que as condicións de vida deixan moito que desexar, ás que habería que engadir as 200.000 persoas refuxiadas no Chad.
En total, segundo informan as ONG que traballan na rexión, calcúlase que son preto de 4,5 millóns as persoas afectadas polo conflito que viron como se destruían os seus medios de vida tradicionais.
As dimensións desa traxedia, que comezou en febreiro do ano 2003 cando as autoridades sudanesas decidiron responder aos ataques perpetrados polo Exército de Liberación do Sudán (laico) e o Movemento pola Xustiza e a Igualdade (islamista moderado) contra os intereses gobernamentais en Darfur organizando aos janjawids (xinetes), responsables directos do terror que padecen os darfures, xerou na opinión pública internacional, sobre todo na norteamericana _promotora da organización Save Darfur_, un forte sentimento de repulsa, que se traduciu na temperá toma de partido a prol dos darfures polo Goberno norteamericano, como proban o achegamento á súa causa mostrado polo xeneral Colin Powell cando era secretario de Estado e pola súa sucesora, Condoleezza Rice.
Un sentimento que culminou coa acusación de xenocidio feita polo fiscal do Tribunal Penal Internacional contra o presidente sudanés, Omar el-Beshir.
Agora ben, é sincero todo este sentimento humanitario a prol do pobo de Darfur?
Realmente non ten nada que ver co feito de que fose precisamente no ano 2003 cando se abriu o oleoduto que, construído con financiamento do Goberno dos EEUU e do Banco Mundial, transportaba o petróleo procedente do Chad cara a Camerún atravesando a terra dos fur?
Quizais, para responder mellor a esas preguntas, deberiamos saber o seguinte:
primeiro, ese oleoduto forma parte dun ambicioso plan de Wáshington destinado a controlar as riquezas petrolíferas de África central;
segundo, en Darfur hai reservas de petróleo;
terceiro, China ten unha influencia considerable no Goberno de Xartún, polo que ten acceso preferente a eses recursos, aos que hai que engadir auga e ouro.
A historia demóstranos que detrás das intervencións humanitarias sempre hai intereses económicos privados que terminan provocando unha crise maior en beneficio propio, lembrémonos de Iraq.
Como noutras ocasións usaremos as razóns humanitarias para apropiarnos dos recursos (petróleo, auga, ouro...) que hai baixo da terra dos fur e que, por algunha estraña razón, consideramos que nos pertencen.
Democracia en bañador
Os avances maiores do sistema de vida occidentais na segunda metade do século XX son a normalización igualitaria do papel da muller na sociedade, a consideración dos dereitos humanos como algo universal, a sanidade e educación públicas, a paixón pola música moderna e os deportes onde estes substitúen os exércitos na defensa das bandeiras e, por último, o espallamento e igualación do ocio e lecer.
Lonxe quedan os tempos onde só uns poucos privilexiados chegaban a coñecer París ou Venecia.
(Hoxe unha escapada a estes sitios custa igual que un salario base dun mes, o que é unha cifra ridícula, comparada con outros tempos).
Igual de lonxe quedan os anos nos que só os bañistas señoritos se aventuraban nas augas do Atlántico mentres ás xentes populares das aldeas costeiras endexamais se lles ocorrería pórse un bañador e menos baixar á praia, couto reservado dos ricos.
Pola inmensa sorte do éxito do noso sistema social, hoxe, progresivamente e desde mediados os sesenta en que empezamos a meter o fociño a clase media, millóns de persoas gozan do sol e da area das praias.
Revólvome cando alguén se queixa da cantidade de xente que enche os areais.
Exteriorizan unha saudade elitista por uns tempos nos que só veraneaban os ricos de coche, chalé e muchacha uniformada.
Pois non.
Hoxe, por sorte, _é domingo e vai bo día aquí en Praia América, a mellor praia do mundo_, case non hai sitio para pór a toalla porque todos estamos ao pé da auga.
Se cadra algúns máis ricos cá media andan en iate.
Que lles aproveite.
Pero non creo que máis que aos que estamos enredando coas ondas e as fillas, ou aos que quitan de empanada ou o bocata do albal e bebidas da neveira, ou á moza silandeira que pousa a cabeza na mochila e pecha os ollos despeitugada ao sol, anónima no medio do xentío.
Ademais aquí, medio espidos, é a sublimación da democracia.
Todos iguais.
Propietarios de chalés e domingueiros.
Gordos pipote, fracos estadullo, paseantes de punta a punta, carecas e guedelludos.
Xogando coas pas.
Sacudindo a toalla.
Construíndo cos fillos efémeros castelos na area.
Deitados cos ollos pechos soñando castelos no ar.
Arrepiándose ao entrar na auga.
Con ollos que proen.
Con noxo ata superar o caldo de algas.
Igual o peón que o millonario.
¿Cartos, euríbor?
Nin falar do tema.
Sol e auga.
Como moito, unha cervexa no chiringuito.
Arestora todos somos iguais.
A xustiza tras de De Juana
Non é vinganza como afirman desde o nacionalismo vasco, partido e goberno, senón aplicación da legalidade vixente.
As dilixencias abertas polo xuíz da Audiencia Nacional, Pablo Ruz, pola carta de José Ignacio de Juana Chaos remitida á homenaxe de benvida que lle preparou a esquerda proetarra, na que se produciron presuntamente delitos relacionados co terrorismo.
O xuíz adiantouse ao ministerio fiscal que agora deberá informar sobre as dilixencias do xuíz e decidir se se han de pedir novos informes policiais, aínda que os solicitados pola Audiencia Nacional son bastante amplos para coñecer a organización do acto e saber se se produciu enaltecemento do terrorismo ou menosprezo das vítimas.
Haberá quen da rapidez da actuación do xuíz Pablo Ruz que actuou de oficio o sábado pasado e de que a fiscalía teña que ir a remolque extraia consecuencias políticas como o feito de que o Goberno, tras a saída do cárcere de De Juana, esqueceuse do seu compromiso de "non deixarlle pasar nin unha" (Rodríguez Zapatero) ou "non deixarlle faltar ás vítimas" (Fernández de la Vega e Pérez Rubalcaba), pero o importante é que primeira oportunidade na que o etarra autor do asasinato de vinte e cinco persoas nos atentados de mediados dos anos oitenta abriu a boca, aínda que sexa por escrito, a xustiza, púxose alerta e ordenoulle á Policía un amplo informe sobre o acto de San Sebastián, polo seu carácter delituoso.
Expresións como "adiante coa pelota!", coa que Domingo Iturbe Abasollo Txomin terminaba as súas intervencións e que eran unha clara alusión a seguir coa loita armada foi utilizada tamén por De Juana na súa carta.
Os vivas á banda terrorista ETA ao final da lectura da misiva tras a súa alusión aos represaliados políticos vascos é outro motivo máis.
Con todo, a actuación da xustiza, non supón que o terrorista vaia ser detido ou encarcerado de forma inmediata pola súa carta, a pesar de que este sexa un desexo maioritario.
Con este execrable personaxe xa se viviron situacións que xeraron confusión e frustración porque unha petición de decenas de anos de cárcere por delitos de ameazas quedou reducida a tres.
Cámbiese e endurézase a lei se existe o consenso e a maioría necesaria, iso si, preservando os mandatos constitucionais.
