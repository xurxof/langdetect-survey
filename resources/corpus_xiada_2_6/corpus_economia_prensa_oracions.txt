O mecanismo comercializarase no 2003
Un flotador servirá para evitar naufraxios marítimos
Kafloat é o nome da empresa coruñesa que comercializará internacionalmente un sistema para evitar que os barcos naufraguen cando se produza unha entrada de auga.
O sistema consiste nun conxunto de flotadores que funcionan a xeito de air-bag cando o barco comeza a encherse de auga, logrando que a embarcación se manteña a flote.
Vicente López e César Gómez presentando un prototipo.
A idea xurdiu hai catro anos da man de dous empresarios da Coruña, Vicente López e César Gómez.
As continuas noticias sobre naufraxios que sacoden os nosos mariñeiros impulsaron definitivamente esta iniciativa que foi pensada como axuda activa nas tarefas de salvamento marítimo.
César Gómez explica que o invento xa está patentado "nos países marítimos máis importantes, entre os que destacan Estados Unidos, a maioría dos Estados da Unión Europea, Xapón, Australia e Canadá".
Os fortes vínculos de César Gómez coa mar levárono a interesarse polos naufraxios e a tentar facer do barco o lugar máis seguro para os mariñeiros e os viaxeiros das embarcacións de recreo.
Capitán de navío na reserva, os seus coñecementos sobre a mar foron fundamentais para presentar o proxecto na Oficina de Patentes.
Despois de varias probas realizadas en Madrid, no Canal de Experiencia Hidrodinámico do Pardo (CEHIPAR), que se saldaron con resultado positivo, a empresa ten previsto facer un novo control en mar aberto de cara a novembro deste ano.
Unha vez demostrada a validez do invento, a sociedade comezará coa busca dos materiais máis asequíbeis para comezar a fabricación seriada do producto, que se prevé iniciar cara finais do 2003.
"Temos que estar seguros de que está todo preparado para obter un resultado satisfactorio na proba no Atlántico e así empezar coa posterior fase de optimización", sinala César Gómez.
"Obviamente non se pode comercializar algo que sexa máis custoso que o propio barco", engade.
Tamén sinala que "aínda non temos pensado onde instalar as plantas de producción nin quen será o fornecedor de material xa que hai que ir pouco a pouco".
Tamaño dos barcos
Polo momento o invento desenvolverase para embarcacións de entre 8 e 30 metros de eslora, xa sexan pesqueiros ou de recreo.
"Unha vez desenvolvido o proxecto para barcos de pequeno e mediano tamaño, é posíbel que se comecen os estudios para embarcacións máis grandes", apunta César Gómez.
"Obviamente non é o mesmo manter aboiando e mover unha tonelada que dez.
Ademais, os grandes buques teñen xa compartimentadas as súas adegas para poder pecharse e amañarse en alta mar en caso de fuga", sinala o xerente de Kafloat.
O sistema de globos, pese a súa aparencia sinxela, é custoso xa que os materiais empregados teñen que ser altamente resistentes para manter estábel a embarcación.
Precisamente, o nome Kafloat pretende evocar a expresión inglesa <distinto tipo="outra_lingua">keep afloat</distinto>, literalmente "manter a flote".
Segundo explica César Gómez, "a necesidade de internacionalizar o invento levou a buscar un nome que sexa doadamente identificábel en todo o mundo".
Subvencións ministeriais
No presente ano, o Ministerio de Ciencia e Tecnoloxía ven de aprobar unha axuda para levar a cabo o desenvolvemento deste innovador producto de 191.000 euros.
Esta dotación cubrirá o 35% do orzamento do proxecto, a máxima porcentaxe posíbel.
Estes cartos non se outorgan a fondo perdido, senón que hai que devolvelos ao cuarto ano da súa concesión.
Sen embargo, a adxudicación de tal cantidade fala ben claro da viabilidade dun producto inventado en Galiza.
"Aínda que haxa que devolver estes cartos, son concedidos en condicións moi favorábeis xa que o tipo de interese teórico é 0 e pódese reembolsar en 10 anos", apunta o co-fundador de Kafloat.
O 11 de setembro e a economía
O 11S serviu para mellorar a conta de resultados dos grupos asociados á economía de guerra.
Un ano despois do atentado contra as Torres Xemelgas e o Pentágono a economía mundial está inmersa nunha crise importante da que non se albisca saída a curto prazo, sobre todo, naqueles países integrantes do chamado primeiro mundo.
A influencia dos sucesos do 11-S e a dinámica inducida dende ese momento afectou principalmente ao ámbito político e menos á situación económica.
Na práctica, os fenómenos políticos pasaron a primeiro plano de xeito que a iniciativa e a axenda dos poderes dominantes está mediatizada polos elementos políticos que condicionan as decisións económicas e sociais dos principais axentes colectivos e individuais.
O 11-S acentuou o proceso de globalización en todos os ámbitos pero tamén incrementou o grao de incerteza no que se moven os principais axentes erosionando a efectividade da racionalidade aplicada ás decisións tomadas.
En xeral, os grupos de intereses máis experimentados e avezados na actuación nun marco global traballan con avantaxa gozando de maiores oportunidades acrecentadas pola maior flexibilidade e axilidade á hora de afrontar os perigos e incertezas existentes.
Globalmente, estase a instaurar unha especie de "estado de excepción global" que considera o terrorismo como o elemento fundamental da axenda política do que deriva a oferta de políticas de seguridade global e interior que son ben recibidas por unha cidadanía chea de medo sometida como está á presión insistente duns medios de comunicación agresivos e manipuladores da opinión pública.
Un resultado non despreciable de todo esto é que o número e gravedade de conflictos bélicos e atentados terroristas foi menor neste ano, salvo en casos especiais de enconamento histórico.
Con seguridade, a gran maioría das víctimas civís deste pasado ano han de atribuírse a causas económicas e sociais materializadas en catástrofes naturais, desocupación masiva, tráfico de inmigrantes ou deterioro dos servicios sociais e sanitarios.
Ha de recoñecerse certa habilidade aos que manexan a axenda en inducir no cidadán temores e problemas que dificilmente lle afectarán directamentes e que, en calquera caso, son moi difíciles de solucionar de maneira estable e duradeira con políticas agresivas.
A influencia directa do 11-S na economía maniféstase nos beneficios dos grupos de intereses asociados á economía de guerra.
Tamén se mistura a clara intención por parte de EEUU de converterse no líder indiscutible conformando un mundo a súa medida no que o factor militar é o determinante da hexemonía planetaria.
A destrucción do WTC puxo a seguridade como obxectivo central da acción de goberno disparando á alza a popularidade de G. Bush, reactivando a presión do complexo militar-empresarial a favor de aumentar os gastos de defensa, rachando coas políticas de equilibrio orzamentario ou creación de superávits do período Clinton.
A crise económica de USA ten máis que ver con factores estrictamente económicos, existentes xa antes, derivados do final do ciclo expansivo e da presión dos novos países e áreas rexionais no mercado mundial tanto no ámbito productivo (China, India e novos países en vías de desenvolvemento) como no institucional e monetario (Unión Europea e creación do euro).
A área económica liderada por Estados Unidos verase cada vez máis afectada pola competencia nos novos mercados emerxentes doutras áreas e axentes en expansión o que acabará por socavar o seu liderazgo mundial.
As iniciativas en materia de defensa por parte do goberno de EEUU tratan de recuperar pola vía militar parte do poder económico e institucional perdido.
O conflicto evidente entre civilizacións sirve de base, en parte, para xustificar unhas actuacións nas que está en xogo o liderazgo global no medio prazo.
A crise de outono
Entramos xa nun período de turbulencia económica a escala planetaria.
No Brasil, o custo de refinanciar a débeda externa excede por moito a débeda mesma.
Isto fará imposíbel seguir manexando o irremediabelmente quebrado sistema financeiro mundial e nos próximos meses será evidente.
O mundo financeiro angloamericano sabe que ésta é a situación, e por tanto veremos unha aventura militar en Irak moi pronto.
A situación do Brasil non é distinta á de Arxentina, nin á de Estados Unidos.
Cada un destes Estados ten o mesmo problema aínda que con características diferentes.
Se as políticas do Fondo Monetario para Arxentina se levan a cabo tal e como se están a apresentar agora, Arxentina desintegrarase.
Nos Estados Unidos hai unha serie de burbullas especulativas internas;
por exemplo, a burbulla de bens raíces.
O sistema financeiro dos Estados Unidos é o fraude monetario máis grande do planeta neste momento.
O único que está a suster a Washington é un fraude contábel xigantesco.
Como vimos nos últimos meses, Enron somente é o cimo do témpano.
A situación non é moi diferente mesmo en Europa.
Así que temos unha situación tal que neste outono entraremos nunha fase de incertidume e non se pode calcular o que vai pasar máis alá.
Baixo estas condicións, os EEUU xulgan que somente a través da guerra poderán controlar a situación política, tanto dentro do seu país como fóra.
Brasil é o principal estado de Sudamérica, en termos estratéxicos.
O pacote de resgate financeiro de 30 mil millóns de dólares para Brasil anunciado en agosto polo FMI, está en realidade destinado a resgatar os principais acreedores de Brasil, como o Citibank, J.P. Morgan e outros grandes bancos internacionais.
O que Washington está a facer é así un bluff.
O goberno de Bush actualmente non ten a menor idea de como afrontar á crise sistémica global, nin o perigo específico dun estoupido da débeda de Brasil.
O que si saben é que non queren que Citibank e J.P. Morgan vaian á bancarrota.
O perigo iminente dun cesamento de pagos brasileiro _cos seus 500 mil millóns de dólares de débeda externa real e a súa burbulla de débeda pública interna totalmente fóra de control_, era máis de que se podía dixerir.
Pero esta decisión de lle lanzar outra masa de cartos á xigantesca burbulla especulativa non vai funcionar.
O FMI é hoxe unha institución defunta.
Só unha cousa pode funcionar:
ten-se que conxelar a situación, postergando todo, incluídas estas débedas.
Non é posíbel resgatala;
non se pode administrar.
As Fragatas F-100 ou obras presupostadas o ano pasado son incluídas como investimentos
Case 100 millóns dos orzamentos non serán gastados en Galicia
Galicia saíu prexudicada do reparto dos orzamentos que o Estado realizou para o vindeiro ano.
En total serán 500,72 millóns de euros os fondos públicos que gastarán os distintos Ministerios na nosa comunidade, dos que case 100 millóns non deberían ser incluídos.
Esta cifra supón unha media de 283 euros por habitante, fronte os 392 do conxunto do Estado.
Isto coloca a Galicia na cuarta comunidade con menos investimento, por detrás de País Vasco, Navarra e Canarias, que contan cun réxime especial de financiamento.
Ceferino Díaz, deputado polo PSOE en Madrid.
Tanto BNG, como PSOE presentaron as súas queixas publicamente polos escasos recursos que destinará o Goberno Central a Galicia.
O Grupo Parlamentario do BNG presentou na cámara galega unha serie de preguntas para pulsar a opinión oficial do executivo ao respecto do comportamento do Goberno de Madrid á hora de facer o reparto dos investimentos.
No Parlamento Español, tanto o deputado nacionalista Francisco Rodríguez, como o socialista Ceferino Díaz, criticaron duramente o que consideran como "orzamento enganoso e insuficiente".
Para Francisco Rodríguez "o Estado discrimina claramente a Galicia no reparto xa que os investimentos son insuficientes e ridículos en comparación co resto das Comunidades Autónomas".
En Galicia o Ministerio que máis vai investir será o de Fomento, con 210,63 millóns de euros.
Sen embargo, vendo os datos comparativos do investido por cada sociedade estatal, apréciase a diferencia co resto das comunidades.
Así por exemplo, FEVE (Ferrocarrís de Vía Estreita) destinará no 2003 para Galicia 3,4 millóns de euros, dun total de 72 millóns que se destinarán para o resto do Estado.
Pola súa banda, no que se refire á creación de vías de alta velocidade, a sociedade estatal encargada, Xestor de Infraestructuras Ferroviarias, destinará a Galicia 6 millóns de euros.
"Este dato é ridículo se temos en conta que Comunidades Autónomas que xa contan co AVE levaranse máis de 3.500 millóns de euros", sinala Francisco Rodríguez.
De feito, Comunidades como Cataluña recibirán 1.355 millóns de euros, Andalucía 461 millóns, Castela-La Mancha 349 millóns, Madrid 464 millóns ou Castela León 343 millóns.
Renfe, pola súa parte, destinará 58,7 millóns de euros, dun total de 917 que investirá no conxunto do Estado.
Isto ocorre, segundo Ceferino Díaz, "na comunidade que peores infraestructuras ferroviarias ten a pesar de contar coa liña máis rendíbel de España que é a do corredoiro do Atlántico".
O propio Goberno de José María Aznar contestoulle por escrito a unha pregunta no parlamento feita por Francisco Rodríguez, que o Estado contabiliza en 360 millóns de euros entre 1996 e o 2002 os cartos que entre Renfe e a Dirección Xeral de Ferrocarrís destinaron a Galicia.
Esta cifra supón tan só o 8% do total investido no mesmo período no conxunto do Estado Español.
Para o BNG "son cifras paupérrimas que se cualifican por si soas e especialmente graves se temos en conta que nese período Galicia non recibiu nin un euro dos 4.163 millóns que se investiron na alta velocidade".
Segundo Ceferino Díaz, "o peor xa non son soamente as ridículas cifras, senón que moitos deses investimentos están suxeitos a uns cálculos do goberno que parten de postulados erróneos segundo todos os economistas".
Segundo o deputado galego no parlamento estatal, "o Goberno de Aznar leva tres anos situando a inflación no 2%, mentres que os datos reais colócana finalmente por riba do 3%.
Semella que se trata da aposta da Lotería do Neno, máis que dunha análise rigorosa da situación económica".
Ademais, engade Ceferino Díaz que "o crecemento nunca vai ser do 3%, polo que considero o déficit cero como unha obsesión absurda nestes intres.
As empresas e as familias van ser víctimas destes datos falseados e para o vindeiro ano non van investir".
Comportamento amigo
Tanto para o BNG como para o PSOE, "estes febles investimentos son consecuencia directa do comportamento amigo da Xunta de Galicia co Goberno Central".
Para Ceferino Díaz esta connivencia entre ámbolos dous poderes leva a que "practiquen o principio insolidario e chulesco do eu poño e ti pagas, xa que hai numerosas obras que terán que ser co-financiadas pola Xunta".
A pesar de que o propio presidente do executivo autonómico, Manuel Fraga, recoñeceu publicamente que os orzamentos "amosan luces e sombras", aínda non se solicitou unha revisión dos mesmos.
Sobre todo, tendo en conta que parte dos cartos destinados a Galicia nin sequera son realmente investimentos na comunidade.
Por exemplo, as Fragatas F-100, que custarán 86 millóns de euros, conforman gran parte do presuposto destinado polo Ministerio de Defensa para Galicia que ascende aos 149,7 millóns de euros.
Tal e como recorda Francisco Rodríguez, "estes cartos non van quedar en Galicia, como si acontece cando se fai unha autovía ou un aeroporto.
Unicamente se pode contabilizar parte do traballo que se elaborará en Izar, do cal me alegro moito, pero os barcos van ser para o Exército Español non para Galicia.
Ademais, a meirande parte dos materiais de construcción, que se computan nese presuposto, van mercarse fóra polo que é incomprensíbel que inclúan estes barcos dentro dos investimentos na nosa comunidade".
Outras cifras que chaman a atención son os investimentos que destinarán Portos do Estado e AENA (empresa estatal de navegación aérea) para o vindeiro ano.
A sociedade marítima tan só gastará 82,9 millóns dos 780 millóns que presupostou para o resto do Estado.
Pola súa banda, Lavacolla, Peinador e Alvedro tan só recibirán 39,9 millóns do ambicioso plan que elaborou José María Aznar para modernizar os aeroportos estatais e no que gastará 2.205 millóns de euros.
Obras repetidas
Outro dos aspectos que resaltan os representantes do PSOE e do BNG como "impresentábeis" dos presupostos é o feito de que se inclúan, segundo eles, obras de infraestructuras que en teoría xa estaban incluídas nos orzamentos do pasado ano.
"Estas partidas que se repiten refírense sobre todo a obras menores, como circunvalacións de acceso a cidades, reformas de traxectos, desvíos, etc.
En teoría son cantidades pequenas, pero que sumadas supoñen unha cifra importante", sinala Francisco Rodríguez.
"Por exemplo, en Santiago hai cinco obras que se repiten dun ano para outro.
Non sei se queren dar a impresión de que Fomento estivo dúas veces alí", engade Ceferino Díaz a este respecto.
O problema é que moitos dos investimentos que se proxectan teñen un prazo de execución que en moitos casos non se cumpre.
"O Ministerio de Medio Ambiente di agora que as depuradoras de Lugo, Ferrol, A Coruña e Santiago estarán listas para o 2006, cando xa debían estar rematadas.
O peor é que nin para o 2008 estarán listas", apunta Rodríguez.
Noutros casos, aparece presupostado unha obra que non ten prazo aínda de execución.
É o caso da autovía transcantábrica, da que se presupostaron dous millóns de euros.
"Estas promesas son como o conto do lobo.
Calquera persoa sabe que eses cartos non chegan para nada, soamente se trata de prórrogas de estudios infinitas", sentencia Ceferino Díaz.
"Penso que o Goberno de Madrid non ten vontade de afrontar o problema das comunicacións en Galicia", engade o deputado do PSOE.
O BNG preguntou no parlamento se o executivo autonómico participou nas contas do Estado.
Para os nacionalistas, "o resultado dos orzamentos evidencia o escaso peso político da Xunta" e engaden que "manteñen unha posición política que correspondería máis a unha delegación do Goberno Central que a un executivo galego".
O secretario xeral dos socialistas galegos, Emilio Pérez Touriño, reclamoulle á Xunta que "solicite a Aznar 300 millóns máis para terminar en catro anos o tramo galego da autovía do Cantábrico e as comunicacións interiores da comunidade, como a autovía Santiago-Ourense e a conexión Santiago-Lugo".
Presupostos Harry Potter
Os Presupostos do Estado para o 2003 parecen feitos por Harry Potter.
Os críticos politicamente correctos xa os tacharon de "optimistas".
Os que andamos por outros derroteiros non podemos menos que tachalos de fraudulentos.
Os presupostos deste ano incorporaban un 2,9% de crecemento e un 2,9% de deflactor do PIB, que xa nos debates do ano pasado se dixo que eran improbábeis.
A finais do verán a realidade impoñía que o crecemento deste ano non superará o 2% aínda que o goberno central insiste en que poderá estar polo 2,2%.
En todo caso, Rato admitiu que de 2,9%, nada.
A inflación anda xa polo 3,6%, a demanda interna tampouco medrou no 2,1% que calculaba o goberno e todo quisque sabe hoxe que non haberá recuperación económica.
Os presupostos do 2003 insisten no erro de basearse nun escenario macroeconómico pouco probábel.
É ilusorio pretender que a economía no seu conxunto medre un 3% o ano que ven.
É ilusorio que o deflactor do PIB se sitúe en 2,8% cando estamos nunha inflación subxacente de 3,6% real.
É ilusorio que a demanda interna medre en 3,1%.
E poucos pensan que a creación de emprego chegue a 1,8%.
A revisión dos informes económicos locais ou internacionais demostra que o goberno central está só nesta apreciación sobre o escenario no que se desenvolverá a economía do estado.
A maiores está a insistencia no déficit cero.
Aznar e Rato móstranse como os fundamentalistas do neoliberalismo.
Alemaña, Francia e Italia presionaron á Comisión Europea para que se pospuxese o Plano de Estabilidade do 2001.
Estes países poden superar a cota de 3% de déficit público este ano.
O estado español calcula para o 2003 un déficit de 0,5% enxugado co superávit da seguridade social.
O mesmo Bush cambiou de disco e abandonou o déficit cero despois do 11-S.
Estados Unidos está a utilizar o presuposto público deficitario como instrumento da recuperación económica.
O escenario económico mundial non está para receitas fundamentalistas.
Aznar e Rato necesitan un cursillo rápido de reciclaxe en análise macroeconómico, pero non na escola de aprendices de mago de Harry Potter.
Defensa da Ría e concello consideran que é 'un globo sonda'
Dúbidas sobre a instalación dunha papeleira en Lourizán
O anunciado proxecto de Celulosas de Pontevedra de construír unha fábrica de papel en Lourizán non foi confirmado pola compañía e que se concrete esperta dúbidas por parte do concello de Pontevedra e da Asociación pola Defensa da Ría.
Para Defensa da Ría a proposta de instalación dunha papeleira é unha pantalla para lavar a imaxe de Celulosas.
A anunciada fábrica de papel produciría unhas 600.000 toneladas anuais de tisú e, para fornecerse de pasta de papel, estará situada a carón de Celulosas de Pontevedra nas súas instalacións de Lourizán, na beira da ría pontevedresa.
O director xeral de Caixa Galicia _accionista maioritario da papeleira despois da súa privatización_ tería xestionado ante a Xunta apoio para impulsar o proxecto.
Tanto o concello de Pontevedra como a Asociación pola Defensa da Ría non outorgan credibilidade a estas informacións e a oficina de prensa de Celulosas de Pontevedra limitouse a dicir que "non hai nada novo", pero sen confirmar nin desmentir a noticia.
O concelleiro de Urbanismo de Pontevedra, César Mosquera, negouse a valorar a instalación desta fábrica por considerar que "temos máis que facer que atender a globos sonda, non imos estudiar esta oferta mentres non haxa un proxecto".
Ademais, o concelleiro non outorgou credibilidade ás informacións porque "levan dez anos coas mesmas e sospeito que non hai intención de construír unha papeleira".
A Asociación pola Defensa da Ría tampouco outorgou credibilidade a estas informacións.
"Nunca se vai poñer unha papeleira en Lourizán porque o anuncio non é máis que un intento de lavar a imaxe de Celulosas anunciando novos postos de traballo, só queren consolidar a factoría actual na ría de Pontevedra", dixo Antón Masa, representante deste colectivo.
Defensa da Ría tamén lembrou que a Lei de Costas establece unha caducidade no uso dos terreos de Lourizán que se sitúa no ano 2018, "de modo que é absurdo que monten unha papeleira que comezaría a funcionar no 2008 e que só duraría dez anos ata 2018".
O 5 de novembro xuízo a Celulosas
Tras máis de dez anos de tramitación, o vindeiro cinco de novembro ás dez da mañá comeza na Audiencia Provincial de Pontevedra o xuízo contra nove directivos do complexo de Celulosas de Pontevedra e Elnosa por un suposto delicto ecolóxico continuado.
O calendario do xuízo prevé que ata o 18 de novembro comparezan os acusados, para despois, ata decembro, prestaren declaración as testemuñas e deica o 12 de xaneiro testificaren os peritos.
A partir de entón as partes procederán a realizar as súas correspondentes cualificacións.
A relación de Ence co medio ambiente sempre está de actualidade.
Estes días vén de provocarse unha fuga dun cano que fornece de auga a Celulosas e que interrompeu parcialmente o tránsito na autovía de Pontevedra a Marín.
Igualmente Defensa da Ría vén de denunciar que Ence queima lodos tóxicos na súa caldeira de biomasa, algo que sería ilegal ao non contar Celulosas cunha licencia para xestionar residuos perigosos.
Conxuntura económica negativa
Os indicadores de conxuntura da economía española presaxian unhas perspectivas sombrizas.
Se ben a recente previsión do Goberno español na presentación dos Orzamentos do Estado para 2003 indica un crecemento do 3%, practicamente todas as institucións e analistas solventes rectifican moi á baixa tal previsión.
Os datos de crecemento do segundo trimestre, a evolución do desemprego, a desaceleración das exportacións, a caída do consumo privado e a opción gubernamental invariábel a favor do equilibrio orzamentario a toda costa configuran un panorama negativo pero susceptíbel de empiorar.
Outros indicadores relativos á boa saúde da construción parecen estar a punto de acabar, unha vez agotados os efectos da conversión ao euro e o valor refuxio do investimento en capital inmobiliario.
As perspectivas de evolución da economía mundial son factores agravantes para España tanto pola situación de incerteza política e institucional emanada dos EE UU como pola tendencia á baixa da economía europea, particularmente dos seus motores tradicionais: Alemaña e Francia.
Mantense a negativa situación na América Latina e resáltase como gravísima a chegada da deflación a Xapón.
Pola contra, obsérvase o mantemento de dinámicas de medre nalgúns países en vías de desenvolvemento.
A capacidade da economía española para fuxir destas tendencias negativas son escasas e todo indica que chegou a época das <distinto tipo="outra_lingua">"vacas flacas"</distinto> finalizando o período de esplendor resumido no <distinto tipo="outra_lingua">"España va bien"</distinto>.
A marcha atrás nunha das principais medidas de política económica do Goberno Aznar, o chamado "decretazo", revela con nitidez a gravedade dos problemas que se lle aveciñan ao Goberno central obrigado a pacificar, ao menos algunha das frentes abertas no terreo social, político, económico e institucional.
Dunha revisión das estratexias de J. Mª Aznar en materia de política económica dedúcese que había unha confianza total na capacidade de medre da economía española por enriba dos países do noso entorno simplemente poñendo en marcha certas reformas estruturais inevitábeis que os gobernos anteriores non foran capaces de realizar por falta de valentía.
As medidas de redución do gasto social, desprotección laboral, privatización dos servicios públicos, diminución dos impostos directos, liberalización aparente dos mercados intervidos e implantación formal do equilibrio orzamentario nas institucións do sector público servirían para poñer a economía española en posición de acadar axiña o pleno emprego e servir de exemplo aos países do noso entorno.
Por agora, as estratexias postas en marcha non están a dar os resultados apetecidos salvo a redución do paro debido á mellora das taxas de medre económico dos últimos anos pero, tamén, ás sucesivas modificacións na definición de parado e á perda de calidade e veracidade das estatísticas oficiais.
A diminución obxectiva do número de parados foi parella a unha maior inseguridade laboral, unha precarización do emprego e unha moderación salarial forzada que tarde ou cedo se tiña que trasladar en máis conflitividade, redución do consumo e aumento das desigualdades interpersoais.
Como efecto colateral da estratexia do Goberno Aznar sacrificouse o modelo de consensos amplos na elaboración e posta en práctica das medidas económicas e sociais na convicción de que este modelo estaba superado.
A realidade política e institucional e as perspectivas económicas parecen indicar que o sistema do diálogo social, político e institucional é consustancial ao sistema democrático sendo a súa ruptura unilateral un "mal público" provocado por un Goberno insensato que sufrirá consecuencias menores comparado cos danos ocasionados ao sistema de convivencia e estabilidade do país.
Alternativa contra a escasa rendibilidade da bolsa e do aforro
Investir en árbores
Os investimentos en bolsa están a ser deficitarios e tampouco se aforra coas contas a prazo fixo, fondos de investimento, de pensións, letras do tesouro, investimentos inmobiliarios ou contas correntes.
A causa: a alta tendencia inflacionista, as escasas marxes de beneficios, as cotas de mantemento e os impostos.
Todo isto mesturado supón un revés para as familias que se ven abocadas a agardar mellores tempos ou volver ao método do calcetín debaixo da almofada.
Agora existe unha terceira vía que está a ser explotada dende hai poucos anos: o investimento en árbores.
Castiñeiros, carballos e cerdeiras son algunhas das árbores rentábeis.
Trátase dun negocio innovador, que combina a alta rendibilidade coa protección do medio ambiente.
Existen varias empresas dedicadas a plantar árbores de madeiras nobres, como a nogueira, o carballo, a cerdeira ou a pereira, cuxa revalorización avala entre o 10% e o 13% anual.
¿Como é posíbel acadar unha rendibilidade tan alta?
Pois porque non hai as suficientes árbores para cubrir a demanda.
"O seu prezo leva subindo dende principios de século", sinala Crescencio Lozano, director comercial de Bosques Naturais, a primeira empresa en promover esta actividade.
Concretamente, Bosques Naturais e as empresas que a seguiron por toda a xeografía do Estado español, plantan en grandes extensións e venden as árbores a pequenos investidores.
Cóidanas para que a súa medra sexa o máis rápida posíbel coas últimas técnicas de cultivo.
De feito, o prazo inicial de crecemento destas especies estimábase entre os 25 e 30 anos, mentres que algunhas destas empresas aseguran que cos fertilizantes "en 19 anos poden estar listos para ser pinchados", asegura Lozano.
A compra mínima sitúase nun lote de 40 árbores, a un prezo de 270 euros cada un (45.000 pesetas).
Por esa cantidade a empresa comprométese a plantar e coidar cada exemplar durante 19 anos, "sen que o cliente teña que facer ningún outro desembolso", indica o responsábel de Bosques Naturais.
Ademais da propia revalorización da madeira, hai que ter en conta que unha árbore medra un 10% cada ano, polo que os beneficios son maiores.
Por outro lado, Crescencio Lozano afirma que o risco é mínimo xa que existe un seguro antiincendios e "nós mesmos somos os máis interesados en que a árbore medre canto antes, para poder volver a plantar máis, renovando a produción, e porque cobramos un 10% de comisión pola venda do exemplar".
O negocio está a ser apoiado pola Unión Europea dentro do seu programa de rexeneración do rural e de creación de cultivos alternativos.
Dende esta institución aseguran que a demanda de madeira triplicarase nos próximos 30 anos.
Lozano vai incluso máis aló afirmando que "nas cimeiras de Kyoto e Johannesburgo falouse de que as empresas contaminantes deberán pagar unha cota a aquelas que funcionen como sumidoiros de residuos, e dende logo esta é unha aspiradora de CO<subíndice>2</subíndice> e unha rexeneradora de osíxeno".
O medio ambiente convértese deste xeito xa non só nun espacio protexido, senón tamén nun negocio rendíbel.
As principais plantacións atópanse en Cáceres, Toledo, Navarra e Lleida.
Segundo Lozano, "Galicia sería o lugar ideal para estas plantacións, porque precisan moita auga e pouco frío.
Sen embargo, a estrutura minifundista do campo galego é incompatíbel con este negocio, xa que a extensión mínima para que sexa rendíbel debe ser de 100 hectáreas".
Negocio Galego
En lugar da industria do moble, o negocio na Galicia encóntrase na pasta de papel.
En troques de cerdeiras, carballos ou nogueiras, o bosque galego de eucaliptos supón tamén un investimento atractivo.
Para fomentar o cultivo desta especie orixinaria de Australia, a Universidade de Santiago xunto coa Unión Europea fundaron Agrobyte, unha institución que promove a silvicultura como alternativa ás tomadas descuidadas de moitos lugares de Galicia.
Con isto, aseguran en Agrobyte, "as árbores representan máis diñeiro que o propio terreo antes da plantación".
Neste caso, o que se potencia non é o pequeno investimento, senón o asociacionismo para intentar paliar o minifundio.
No Canadá, Suecia, Finlandia ou Francia xa se teñen levado a cabo experiencias deste tipo con resultados moi positivos, non só no eido económico senón tamén no de conservación dos espacios naturais.
A razón, segundo o sociólogo Pérez Vilariño, "débese a que o monte está coidado, impídese o seu deterioro e, sobre todo, a xente está moito máis pendente dos posíbeis incendios, a fin de protexer o negocio".
O prezo da madeira de eucalipto é moito máis baixo que o das árbores nobres.
Un metro cúbico da primeira especie oscila entre os 20 e os 24 euros, mentres que a de nogueira ou cerdeira achégase aos 2.000 euros.
Está claro que non é o mesmo unha librería chapada en castaño, que un rolo de papel hixiénico.
Sen embargo, a demanda de ambas as dúas madeiras vai seguir medrando de forma exponencial nos próximos anos, segundo fontes do sector.
A burbulla inmobiliaria
O Banco de España ven de desmontar a posta en escena do goberno cos cálculos de medra económica que se propoñen nos ilusorios orzamentos do 2003.
O instituto dixo que no mellor dos casos a economía medrará sobre o 2%, lonxe do 3% prognosticado polo goberno central.
Aparte disto, novos informes económicos advirten das serias dificultades polas que atravesan as familias e determinados valores como a vivenda.
O prezo da vivenda subiu no Estado español desde 1980 un 124% en termos reais, segundo revela o último estudio do mercado inmobiliario internacional do semanario The Economist.
Factores como a baixa dos tipos de interese, o refuxio de capitais en valores inmobiliarios, así como o auxe de vendas de segunda vivenda a estranxeiros apúntanse como motivos da burbulla inmobiliaria que se produciu.
Pese a que entidades bancarias como o BBVA alertaran, a través de sucesivos informes, da perigosidade que para a economía entraña este desmesurado encarecemento do chan, os prezos da vivenda seguiron á alza.
Outras fontes inmobiliarias, sen embargo, prognostican que a especulación que se veu rexistrando ten os días contados e que xa se están a producir síntomas que o manifestan.
As familias do Estado español atinxiron un nivel de endebedamento do 77% da súa renda bruta disponíbel e os créditos para adquisición de vivenda supoñen xa un 40% de dito agregado, segundo o último informe do Banco de España.
Se aumentase un punto o tipo de interese dos créditos hipotecarios agravaríase a dificultade económica xa evidente das familias para chegaren a fin de mes.
A situación sería máis grave de producirse unha diminución en termos reais dos prezos da vivenda, dado o seu carácter de garantía práctica dos créditos hipotecarios.
Cabe lembrar, por exemplo, que no período 1992-95 se rexistrou unha redución, en termos reais, do 15% e en termos nominais do 1,7%.
Iso supuxo tensións importantes tanto para as familias como para as empresas do sector que adquiriran chan ou inmóbeis a prezos moi elevados.
Selos ou arte acadan beneficios por riba do 12%
Cómo empregar os cartos en tempos de crise
O inestábel panorama internacional non permite que a bolsa se recupere polo momento.
Unha alternativa para investir os aforros é a dos bens tanxíbeis.
Con esta denominación coñécense a aqueles obxectos que polas súas características singulares veñen aumentando o seu valor co paso do tempo.
Entre os máis cotizados destacan os selos, as obras de arte, as antigüidades, o ouro, o viño e os documentos e libros antigos.
Os baixos intereses bancarios actuais levan a investimentos menos convencionais.
Destinar os aforros a estes productos presenta como principal avantaxa a seguridade, xa que o seu valor non depende dos altibaixos do mercado.
O investimento debe ser pensado a medio e longo prazo, entre cinco e dez anos.
Neste período a rendibilidade media que se pode obter abala, dependendo do producto escollido, entre un 10 e un 14% anual.
Estes beneficios débense ao valor histórico que posúen e a escaseza destes obxectos.
En principio podería pensarse que para entrar neste mercado habería que contar cun capital inicial grande.
Sen embargo, existen empresas que se dedican a crear fondos con pequenas achegas que van desde os 20 euros cada mes ata o que un estea disposto a investir.
Unha destas compañías é Afinsa, con sede central en Madrid, pero con oficinas en Vigo, A Coruña, Ourense e Pontevedra.
Unha responsábel da empresa afirma que se trata dun mercado moi seguro, dado que a propia axencia ofrece unha garantía de recompra en caso de querer vender antes de obter rendibilidade.
"Trátase dunha alternativa de negocio que se pode combinar perfectamente con valores de risco ou letras do tesouro, diversificando deste xeito a carteira", comenta.
Os selos representan o ben tanxíbel máis atractivo de cara ao investidor, pola súa alta revalorización e fácil colocación no mercado.
"Ninguén colecciona accións de telefónica pero si que se fan grandes esforzos por reunir series numismáticas", afirma un responsábel de Forum Filatélico, a maior empresa do sector en Europa.
Cifras millonarias
Algunha destas empresas, dedicada a investir en valores numismáticos, move cifras millonarias.
As súas contas de resultados aumentaron dende que se iniciou a crise bursátil no ano 2000.
Se en 1999 a facturación de Forum Filatélico foi de 246 millóns de euros, no 2001 as cifras aumentaron a 527, máis do dobre.
O seu número de clientes pasou de 80.000 a máis de 120.000 no mesmo periodo.
En canto a Afinsa, no 2001 facturou 183 millóns de euros, fronte aos 150 do ano anterior.
O seu número de clientes cífrase en máis de 125.000 en todo o mundo, xa que conta con presencia en Portugal, España, Italia, China, Holanda, Suíza, Mónaco e Estados Unidos.
Na maioría dos casos trátase de empresas con máis de 20 anos no sector como Afinsa, Forum Filatélico, ou mesmo Correos.
Outras son máis novidosas e creáronse ao abeiro das novas tecnoloxías, como "todocolección.com" ou "vivescortada.com".
Neste último caso inclúese a posibilidade de investir en productos de esoterismo, heráldicas ou mineraloxía.
Unha bolsa de valores para o viño
O viño é outro dos productos que funcionan como valor refuxio en tempos de crise.
A tradición investidora comezou en Francia hai anos.
Alí é habitual mercar viños en premier, cando aínda están nos bocois en proceso de elaboración.
O productor oferta o viño en xaneiro, dous anos antes de saír ao mercado, a un prezo que hai que pagar por adiantado.
Dándose un ano bo, a revalorización do producto pode ser de ata un 80%.
En cidades e rexións como París, Hong Kong, Burdeos ou California existen bolsas de valores de viño nas que traballan brokers, intermediarios, empresas asesoras e adegas en aluguer para que este licor siga aumentando de valor.
A moda de investir en viño no Estado Español comezou hai poucos anos, co aumento da calidade do mesmo e unha maior esixencia por parte do público.
Denominacións como Ribera del Duero, Rioja ou Priorato están a converterse en referentes.
Incluso o viño branco, entre o que destaca o noso Albariño, pode acadar unha revalorización sorprendente dun ano para outro.
Por exemplo, un Valsotillo Gran Reserva, de Ribera del Duero de 1989 que saía ao mercado en 1996 por 3.000 pesetas, un ano despois valía 10.900.
Isto supón unha revalorización do 263%.
Para investir en viño só se precisa coñecer o sector ou contar cun bo asesoramento, e unha adega.
A adega debe cumprir unhas condicións de luz e ventilación para que o viño siga madurando e aumentando o seu valor.
O asesoramento necesítase para saber cando vender e acadar o mellor prezo.
Senón se quere intervir directamente tamén se pode investir en empresas vinícolas que cotizan en bolsa.
Barón de Ley é das poucas compañías que nestes intres acumulan beneficios no parqué ao longo do ano.
A supresión do IAE
O pequeno comercio é un dos principais beneficiarios da supresión do IAE.
A decisión do Goberno central pola que se acorda suprimir de facto o Imposto de Actividades Económicas representa o inicio da campaña electoral para os comicios municipais de mediados de 2003.
Superado o ecuador da lexislatura o Partido Popular está a mudar tanto as estratexias como as medidas políticas, económicas e sociais.
O ABC da política no contexto actual aconsella manter a iniciativa e modular os tempos á hora de programar e poñer en marcha a acción de goberno.
Nun ambiente caracterizado por saturación informativa, miopía e curtopracismo do votante, escasa diferenciación entre as alternativas partidarias e baixo nivel de autonomía dos organismos económicos, institucionais e sociais os Executivos teñen unha avantaxa importante co simple manexo da axenda política.
En efecto, a posibilidade de utilizar o sistema de "pau-cenoura" en beneficio propio debido á avantaxa informativa sobre os axentes da sociedade civil permite deseñar unha estratexia de mantemento do poder na que a penas importan as ideoloxías ou o grao de cumprimento programático senón os intereses dos grupos de presión beneficiarios das principais decisións políticas: grupos privados organizados, membros da organización partidaria e grupos especiais da cúpula dirixente.
Dacordo coa teoría máis elemental do ciclo político-económico, válida substancialmente en España, os votantes a penas teñen memoria e só teñen en conta o que ocorre nos momentos máis cercanos ao día das eleccións.
Os beneficios esperados para candidatos e electores son moi diferentes sendo lóxicamente diferentes as estruturas de asignación de enerxías e recursos para uns e outros.
Mentras o candidato se xoga pan ou caviar para os vindeiros catro anos o elector só recibe ofertas indefinidas e atractivas que pretenden capturar a súa atención e o seu voto ese día.
Pois ben, a supresión do IAE é unha medida altamente popular e moi esperada por unha grande cantidade de pequenos e medianos empresarios que teñen unha baixa estima polos servicios públicos se han de ser pagados co seu diñeiro.
A opción favorábel a non pagar impostos, aínda que iso ocasione unha menor cantidade e calidade na dotación de servicios públicos educativos, de seguridade, sanitarios, etc, non ofrece dúbidas nunha sociedade como a española caracterizada por un escaso nivel de capital social, individualismo, baixa cultura orzamentaria e seguidismo acrítico do poder oficial.
A supresión do IAE realimenta o proceso de destrución das estruturas do Estado de benestar facendo felices aos propios cidadáns que só verán os beneficios a curto prazo da diminución da súa carga impositiva aparente.
Moi poucos se interrogarán sobre a forma en qué se van financiar os servicios públicos se diminúen os impostos e non se pode recurrir á débeda.
O sistema do "sálvese quen poida" servirá para os que creen que poden vivir por sí mesmos lonxe de consensos custosos e innecesarios e aínda outros moitos que se comportan segundo o principio de que "todos lle deben e ninguén lle paga" esperarán maiores rebaixas.
A desaparición do IAE _imposto impopular e difícil de xestionar_ terá que ser substituído pola creación ou aumento doutras figuras impositivas se se quere manter o mesmo nivel de prestación de servicios nos Concellos.
De non ser así, haberá que avanzar no proceso de privatización de servicios públicos retirando de facto o exercicio de competencias ás institucións locais.
Os incrementos nos tipos de gravamen do IBI e as transferencias na recadación doutros impostos estatais ou autonómicos poderán, no curto prazo, achegar os fondos perdidos.
En calquera caso, os efectos da supresión do IAE son certos e inmediatos e supoñen un beneficio electoral para o Partido Popular.
Velaí o seu obxectivo básico.
A Feira de Frankfurt afectada pola crise
Alemaña defende as súas editoriais con medidas proteccionistas
Pese a ter a sede no seu país, os editores alemáns deixaron desgornecida a anual Feira dos editores que se celebra en Frankfurt.
A primeira ollada descubría un bon número de stands valeiros.
Calcúlase en 200 o número de editoriais xermanas que deixaron de asistir nesta edición.
A caída das vendas quedou reflexada na Feira de Frankfurt.
Detrás destas ausencias está a recesión económica que afecta a todo o mundo, pero máis en concreto a Europa e tamén á propia Alemaña.
A caída da venda de libros neste país foi do 5% no 2001, o que propiciou que o goberno federal de Berlín desaconsellase ás editoriais a compra de dereitos de autores estranxeiros, para centrarse nos do propio país, nunha actitude claramente proteccionista.
Xerais podería pasar a Planeta
A outra das novidades que corría pola feira era a posta en venda da división editorial do xigantesco grupo Vivendi, hoxe en crise, a un prezo de 5 mil millóns de euros, uns 800 mil millóns das antigas pesetas.
O grupo español Planeta poxou pola compra da parte española de Vivendi, que ven a coincidir co grupo Anaya, pero os vendedores intentan desfacerse da división editorial completa, non só da sección española.
Neste sentido, o goberno francés, mostrando, como no caso alemán, a potencialidade interventora do Estado, pulará porque a editora gala Hachette se asocie a Planeta para quedarse cada unha ca parte da editora Vivendi correspondente ao seu país.
De levarse a cabo esta operación, é dicir, de quedarse Planeta con Anaya, os novos propietarios respetarían a pluralidade de editoriais dependentes en linguas diferentes do castelán.
Neste sentido, o pase a Planeta, podería non perxudicar á galega Xerais que mantería tanto o selo como a súa actual producción.
A chegada de Planeta ao histórico grupo Anaya permitiríalle a entrada firme no libro de texto, o único sector no que Planeta carecía ata agora practicamente de presenza.
Concentración e novas tecnoloxías
Pero a crise de Frankfurt, cada vez máis convertido nun lugar de relación entre os editores, pero menos de negocio, ten a súa orixe tamén na concentración que se produciu nos últimos anos no sector editorial, o que reduciu en boa medida o número de firmas e de editoras independentes e polo tanto de participantes.
Por outra parte, a introducción das novas tecnoloxías converte en cada vez menos importante o encontro físico.
Moitas comunicacións realízanse a través do correo electrónico e mesmo un bon número de intercambios de libros realízase por medios electrónicos.
Presenza galega
A presencia galega na feira seguiu sendo con todo importante e mesmo, por primeira vez, o stand galego celebrou unha recepción con invitación a outros editores.
En concreto de Galiza estiveron presentes as editoriais Kalandraka, A Nosa terra, Sotelo Blanco, Baia, Xerais, Hércules, Nova Galicia e Do Cumio.
Tamén estivo presente a directora xeral de Cultura da Xunta, María do Carmo Campelo.
Vivenda e solo municipal
A vivenda vai camiño de se converter nunha das frontes das próximas contendas electorais municipais e xerais.
Zapatero xa se decatou, e presentou un plano feito ao vó para enfrontar o especulativo encarecemento dos pisos, que se viu beneficiado por unhas declaracións de Álvarez Cascos, avaladas logo por Zaplana, no sentido de que a vivenda sobe "porque moitos españois poden pagala".
Ademais de desafortunado, este diagnóstico revela que o PP vai perdendo cada vez máis o sentido da realidade e comeza a crerse a súa propia propaganda.
Aínda que é evidente que o custe da vivenda está relacionado coa demanda hai outros factores a tomar en conta.
Impertérritos ás advertencias sobre a existencia dunha borbulla inmobiliaria, os investidores seguen apostando polo tixolo como valor seguro, ante a recesión que está en marcha.
Á especulación sómanse os baixos tipos de interese, a falta de incentivos ao aluguer e o prezo do chan urbanizábel, que os concellos utilizan como fonte de financiamento.
Este último factor é preocupante, xa que ao desaparecer os ingresos que fornecía o Imposto á Actividade Empresarial aos concellos, éstos botarán man do seu principal activo para obter ingresos: o chan.
Xa estamos a ver nas principais cidades galegas, por exemplo, a onda de recualificacións como solo urbanizábel de moitos terreos que non o eran.
Agora que estamos en precampaña electoral municipal, observamos a presentación de planos de ordenación que se basean fundamentalmente na construción de vivendas e na oferta de terreo industrial.
Cuiña, coa súa Lei do Solo, tamén non resolve o problema xa que este instrumento legal alenta os especuladores e faille o caldo gordo aos intereses recadatorios dos municipios.
Ollando cara diante, só vemos que o problema se vai agravar.
Agora serán os concellos os que contribuirán á agudización do problema co pretexto de poder cubrir os seus orzamentos.
Hoxe o solo representa en promedio o 40% do prezo final dunha vivenda.
En catro anos podería gañar o 10% do mercado
O mexillón galego conquista Flandes e Valonia
A empresa flamenca TomaCom está a introducir con éxito mexillón galego en Bélxica.
Prevese que en catro anos o bivalvo das Rías gañe o 10% do mercado máis importante de Europa.
Kris Verbeeck lembra que o mexillón de Galiza ten especial calidade.
A iniciativa xurdiu hai un ano cando Kris e Guy Verbeeck (pai e fillo) e Jacques DeBacquer leron un artigo na prensa belga que gababa o mexillón galego, escollido polo público como o mellor nunha degustación a cegas.
"Estabamos á procura dun producto de calidade e vimos a posibilidade de traballar co mexillón galego, por iso entramos en contacto coa Organización de Productores do Mexillón de Galiza, OPMEGA", explica Kris Verbeeck.
O traballo non foi doado aínda que eles xa coñecían o sector da alimentación en Bélxica.
"Fixemos moitas probas e realizamos unha intensa campaña de promoción", explica Kris Verbeeck.
TomaCom entraba nun mercado no que o prato nacional de Flandes e Valonia, o mexillón, era foráneo.
Holanda contaba cun monopolio de feito e vendía 30.000 toneladas en Bélxica.
"Os primeiros resultados foron bos, pero despois tivemos problemas cos holandeses", conta o portavoz da empresa.
Os problemas aos que se refire foron o boicot co que os fornecedores holandeses ameazaron os clientes de TomaCom.
A empresa flamenca prefire minimizar as diferencias e unicamente referirse á "loita de David contra Goliat".
Vencido o primeiro contratempo, TomaCom non puido comercializar mexillón galego durante a recente marea vermella.
"Foi un problema excepcional porque OPMEGA ten bateas desde a ría de Vigo ata A Coruña e nunca se dera unha situación na que estivesen pechados todos os polígonos", indican.
Hoxe a subministración está restablecida e hai normalidade no abastecemento.
En principio, o mexillón galego ten unha vantaxe comparativa fronte ao holandés.
Mentres este último prodúcese durante oito meses ao ano _aínda que só é de alta calidade catro ou cinco_, o mexillón galego prodúcese durante todo o ano e só durante dous meses carece da talla apropiada.
As vantaxes do mexillón galego non significan que automaticamente vaia substituír ao holandés en Flandes e Valonia.
"Son productos distintos que non se poden mesturar no mesmo prato, por iso o mexillón galego non será unha alternativa no sentido estricto, senón que é un prato que, pola súa calidade e o seu sabor, terá un público propio", explica Kris Verbeeck.
O mexillón galego e o holandés teñen diferencias significativas, o galego é de superior tamaño, color intenso e de sabor máis pronunciado;
o holandés pequeno, pálido e case insípido.
"De todos xeitos, houbo que salvar algunhas dificultades, porque en Galiza o mexillón ten unha presentación que non serve para o mercado belga _indica Kris Verbeeck_, que require que o tamaño estea igualado e que veña máis limpo, pero a colaboración de OPMEGA permite ofrecer un producto atractivo para os consumidores".
A empresa TomaCom confía en que nun prazo que vai de tres a cinco anos, o mexillón galego cope entre o 5 e o 10% do mercado flamenco e valón, é dicir, que se vendan 3.000 toneladas anuais en Bélxica.
Visita á Galiza
Os propietarios da compañía visitaron Galiza á procura de contactos e axudas para consolidar este proxecto e abrir novos mercados.
"De momento só contamos co apoio do señor [Camilo] Nogueira, que nos facilitou contactar con OPMEGA e que está a axudarnos moito", explican, aínda que reclaman máis axudas "porque en definitiva isto supón exportar un producto e un nome, o Moule de Galice, que tamén beneficia os galegos".
Dentro das iniciativas de TomaCom está abordar outros mercados con mexillón galego.
"O noso obxectivo é entrar na Alemaña e Suíza e algo no norte de Francia, aínda que neste último país o mexillón galego xa é coñecido e hai empresas que se dedican a comercializalo", indica Kris Verbeeck, que adianta que "para penetrar noutros países precisamos novos fornecedores e xa houbo empresas galegas que se puxeron en contacto connosco".
O mexillón podería ser unha primeira punta de lanza para algúns productos galegos en Centroeuropa.
Tras el poderían vir novas incorporacións, xa que o nome de Galiza vai facéndose un espacio entre os consumidores e a empresa que os comercializa non só pensa en estender a venda de mexillón, senón que pretende trasladar a súa experiencia a outros campos da economía.
"Como flamencos temos unha simpatía cara os galegos, non entramos en política pero pensamos que os nosos pobos teñen moito en común", indican.
Brasil non pode pagar
A competencia polo título de "a maior ameaza ao sistema" monetario, entre a débeda xaponesa, o déficit da conta corrente de Estados Unidos ou a burbulla especulativa dos bens raíces, foi encarnizada durante a xuntanza anual do FMI e o Banco Mundial do 27 ao 29 de setembro.
Aínda así, a posibilidade dun cesamento de pagos da débeda externa de Brasil, de 500 mil millóns de dólares, foi un dos temas máis candentes entre os nerviosos banqueiros, especuladores, funcionarios gobernamentais e demais merodeadores que se reuniron en Washington.
Tan só o pasado 7 de agosto o FMI anunciara o pacote de resgate máis grande nunca outorgado a país algún, por un monto de 30 mil millóns de dólares.
Este pacote estaba deseñado para "acougar os mercados" e manter a solvencia económica de Brasil durante a transición e instalación do novo goberno, a realizarse o 1 de xaneiro de 2003.
Os candidatos á presidencia víronse obrigados a xurar lealdade ás condicións impostas polo resgate do FMI, incluído Luiz Inácio "Lula" da Silva.
Sete semanas máis tarde, Brasil estoupa de novo e o espectro do cesamento de pagos ronda.
Os financeiros esixen máis diñeiro, pero moito máis, para poder saquear o do Brasil en forma de pagos ou a través da fuga de capitais.
Trinta mil millóns de dólares non lle dan a Brasil un colchón suficiente, declarou Roger Scher, analista da axencia inglesa Fitch, nunha das conferencias que seguiron ás xuntanzas do FMI e o Banco Mundial.
Segundo os seus cálculos, Brasil terá que conseguer 63 mil millóns de dólares en 2003 para evitar un cesamento de pagos.
Pero nin siquer 63 mil millóns de dólares impedirán que Brasil caia na insolvencia, e os banqueiros sábeno.
A débeda do Brasil é impagábel, non importa quen sexa presidente.
A como están as cousas, Brasil podería cair no cesamento de pagos aínda antes de que tome posesión o novo presidente en xaneiro, cando, como en Arxentina en 2001, non haberá reservas para pagar a débeda.
A asignatura pendente da cooperación
A nova lei de cooperación ao desenvolvemento nace con consenso, pero ten eivas por correxir, e sobretodo precísase máis vontade de acción nos orzamentos.
O pasado 3 de outubro o Boletín Oficial do Parlamento Galego publicou o proxecto de Lei de Cooperación ao Desenvolvemento.
A Coordinadora Galega de ONGD valora moi positivamente este proxecto e o proceso de xestación que o ten precedido.
O proceso témolo que considerar moi positivo, tanto pola participación dos distintos axentes sociais e institucionais (sindicatos, universidades, concellos, confederación de empresarios e ONGD), como polo importante grado de asunción por parte da Consellería de Emigración e Cooperación Exterior das propostas que lle foron expostas.
Aínda que moitas das nosas propostas, como dixemos, foron aceptadas e incorporadas ao texto sobre o que os parlamentarios galegos van discutir, sobre algúns puntos non se ten chegado, nesta primeira fase de xestación, a un acordo.
Algúns dos puntos que creemos que deberían ser modificados durante o debate parlamentario son:
_En canto ás prioridades xeográficas da cooperación galega, cremos que non é necesario na lei concretar en exceso estas, dado que a mesma lei contempla a redacción posterior dun Plan Director e de plans anuais de desenvolvemento, que entendemos serán o lugar idóneo para a concreción das áreas preferentes de actuación.
_As empresas, que son consideradas axentes de cooperación, non deberían ser excluidas do principio de non lucro das súas actuacións cando se presenten a licitacións internacionais xa que nestes casos non están actuando como axentes de cooperación, senón como proveedores de bens ou servicios a un terceiro (por exemplo un organismo público, nacional ou internacional ou un organismo privado), que será o que exerza como axente de cooperación.
_A inclusión das comunidades galegas no exterior como axentes de cooperación merece unha explicación en profundidade, xa que si ben os centros galegos, casas de Galicia ou asociacións de emigrantes galegos deben ser potenciadas para o cumplimento dos seus obxectivos de mellora das condicións de vida e asistencia aos galegos do exterior, así como de mantenimento da cultura e a lingua galega (e podemos dicer que este é un deber inexcusábel por parte das administracións públicas galegas) ata o momento o seu papel como axentes de cooperación ao desenvolvemento, según criterios internacionais, ten sido escasa.
_En canto ao Consello Galego de Cooperación creemos que deben ampliarse as súas competencias e non reducilas á mera información das propostas do goberno galego.
Sería importante dotalo da capacidade de realizar, ou propor a realización, de estudios e avaliacións das actividades de cooperación emprendidas desde Galicia.
Asimesmo sería interesante non reducir a súa composición aos representantes dos axentes de cooperación e integrar voces independentes, expertos, que foran elexidos por unha maioría cualificada dos representantes dos axentes.
Tamén consideramos importante que a lei fixe que a representación das ONGD sexa a través das súas asociacións, plataformas ou federacións, legalmente constituídas, máis representativas.
_Igual que se marcan unhas prioridades sectoriais en canto os proxectos de cooperación a desenvolver nos países do Sur, tamén deberían marcarse unhas prioridades nunha faceta tan importante no traballo na nosa propia sociedade como é o da sensibilización social e a educación para o desenvolvemento.
Desde a Coordinadora Galega de ONGD creemos que a Lei merecería ser aprobada por unanimidade da Cámara, como unha sinal inequívoca da decisión colectiva de que Galicia ten que xogar un papel importante no apoio á superación da pobreza na que millóns de persoas están condeadas a viver.
Un tema que non está na lei é o do financiamento que desde a Xunta de Galicia se adica á cooperación.
É necesario que o esforzo lexislativo da aprobación dunha lei vexase acompañado dun incremento sustancial dos fondos que se adican ás actividades que se pretenden regular coa lei.
A creación da Dirección Xeral de Cooperación Exterior fainos ser optimistas, pero temos que recordar que o esforzo financeiro, ata o momento, ten sido escaso.
Hai poucos anos estábamos no 0,03%, e no 2003 chegamos ao 0,06%.
O proxecto de orzamentos para o 2003, presentado estes dias, fixa unhas cuantias que dificilmente chegarán ao 0,08-0,09% do total do orzamento, apenas 6 millóns de euros sobre un total de 7.700 millóns.
O incremento no Programa de Cooperación ao Desenvolvemento é importante, un 23,3%, pero debemos recordar que partimos dunhas cifras tremendamente reducidas, moi alonxadas do esforzo medio das comunidades autónomas (no 2001 o País Vasco estaba no 0,55, Navarra no 0,7, La Rioja no 0,31, Extremadura no 0,44...).
Tal vez o mellor apoio que poderia recibir o proxecto de Lei de Cooperación ao Desenvolvemento, antes incluso da súa aprobación, seria que nacera cunha dotación financeira importante.
A fin de contas o orzamento é un dos principais instrumentos da acción política desde a administración pública.
Sería desexábel que a lei fose acompañada polo compromiso entre os grupos parlamentarios de manter un incremento sostido dos fondos adicados á cooperación internacional, e que este acordo se extendese ás outras administracións públicas galegas, nomeadamente as locais.
Hachette merca Vivendi
Anaya e Xerais cambian de dono, pero seguen en máns francesas
J.L. Lagardère, propietario de Hachette.
Outra volta, nunha mostra máis de que a economía pode contradicir ás matemáticas, a segunda empresa dun sector faise coa propiedade da primeira.
A editorial francesa Hachette ven de adquirir o sector editorial de Vivendi ao completo, pasando así a controlar a producción do 50% do libro francés e a editorial española Anaya, propietaria da galega Xerais, entre outros moitos selos.
O grupo Planeta que poxou pola adquisición da sección española de Vivendi quedou finalmente fora da operación.
O Goberno francés apoiou a operación, conseguindo así que as editoriais de Vivendi ficasen en mans galas e a salvo dos grandes fondos de investimento norteamericanos.
A envergadura de Hachette é agora extraordinaria:
pasa a controlar o 80% da edición escolar francesa, a mesma porcentaxe no libro de peto e o 70% da distribución.
Presenza no Estado español
Hachette non é nova no mercado do libro español.
De feito xa era propietaria de Salvat e Bruño.
Agora será ademais dona de Anaya, Alianza, de revistas como Diez Minutos, Elle, Quo, Qué me dices e da maior distribuidora do Estado: Sgel, co que controlará gran parte do reparto de prensa, comezando polo negocio máis importante: as revistas do corazón.
Hachette, o nome comercial máis coñecido, é en realidade unha das marcas de Jean-Luc Lagardère, un poderoso fabricante de misís, avións de combate e satélites artificiais.
Din del que é o home que fixo soñar a De Gaulle e Miterrand con que Francia podería converterse nunha potencia militar e espacial.
Coa última adquisición, Lagardère pasa a converterse na terceira empresa multimedia de Europa, detrás de Pearson (representada no Estado español polo grupo Recoletos, propietario de El Mundo e Marca) e de Bertelsmann (que no Estado español posúe Antena 3 e o Círculo de Lectores).
Menos impostos, menos servicios públicos
Nos tempos que corren, a opinión pública tende a valorar positivamente a redución de impostos pois considera que paga máis do que debe tendo ou non en conta os servicios que recibe.
A oferta de programas que prometen aos votantes baixadas de impostos ratifica esta percepción cidadá de xeito que incluso os partidos orientados ao centroesquerda se ven na obriga de competir nese campo cos grupos de centrodereita.
A idea favorábel á redución de impostos pode deberse a varias causas:
A) Éxito das mensaxes propagandísticas que fan creer á sociedade que paga máis que antes e/ou que a iniciativa privada ha de superar á provisión de servicios públicos.
B) Analfabetismo fiscal consistente en descoñecer a orixe e aplicación dos fondos públicos utilizados polo Estado.
C) Apoio ideolóxico ás políticas privatizadoras que pasan pola voadura lenta e controlada dos mecanismos do Estado de benestar.
D) Defensa dos intereses específicos do contribuínte concreto que aporta uns fondos que lexitimamente gostaría manter e gastar libremente no que lle peta.
A todas estas cabería engadir aquelas valoracións que consideran que da comparativa entre os fondos aportados e os servicios recibidos pode deducirse que unha redución da carga impositiva non afectaría á cantidade ou calidade dos servicios públicos.
Pois ben, esta última creencia é a máis efectiva como argumento de lexitimación da demanda de rebaixas fiscais pois pode levar mesmo implícita unha hipotética mellora dos servicios públicos que dependerían de factores máis relevantes que os meramente financeiros.
En realidade, a oferta de rebaixas fiscais no mercado electoral é un asunto propio de moitos países, sobre todo nos de tipo anglosaxón.
Co paso do tempo e unha vez que tales políticas foron aplicadas neses países os resultados confirmaron algo elemental xa previsto polos críticos:
os que aforran carga impositiva son os máis ricos, os servicios públicos resíntense, as desigualdades sociais aumentan e a dinámica da conxuntura económica non se ve afectada por estas medidas nun sentido predecíbel e favorábel.
No caso de España, as rebaixas impositivas seguen un método electoralista clásico ao facer prevalecer a obtención de recursos fiscais por vía indirecta sobre os directos.
A ilusión fiscal no votante pode verse contrarrestada na práctica por un incremento da presión fiscal global de xeito que os recursos públicos poden aumentar ao tempo que se propaga mediaticamente a redución continua de impostos.
Pero, en xeral, a caída dos impostos traducirase máis tarde ou máis cedo en políticas de redución do gasto público que inevitabelmente afectarán os principais servicios públicos e as políticas sociais.
O feito de que os que aportan fondos non tenden a coincidir cos beneficiarios principais das políticas públicas as percepcións dos individuos deben matizarse.
En todo caso, alguén debería aclararlle á cidadanía que menores impostos significan menores e/ou piores servicios públicos: seguridade, educación, saúde, etc.
Así, o profesional liberal, feliz por non pagar impostos, debería ir pensando en contratar un "gorila" para preservar a súa seguridade individual dado que os recursos públicos son escasos e non chegan para seguridade, escolarización, atención e integración social de todos os individuos.
A política de rebaixas impositivas é extemporánea en España tendo en conta que a presión fiscal é aínda inferior á dos paises do noso entorno, a cantidade e calidade dos servicios públicos e das políticas sociais é tamén moi inferior, as insuficiencias en materia de infraestruturas e desenvolvemento tecnolóxico mantéñense e as políticas de solidariedade e integración social non poden ser suplidas polo capital social privado.
Economía en baixa
O Banco de España precisa no seu Boletín Económico de outubro que "a economía española tería estabilizado o seu ritmo de medra interanual ao longo do ano en curso nuns valores que se moven próximos ao 2%".
Engade que, se non se producen trocos significativos nas pautas de medra actuais, esta taxa do 2% "podería ser a que se acabase rexistrando no termo medio do ano" (dúas décimas por embaixo da previsión do Executivo).
O Banco de España alerta sobre o elevado endebedamento das familias e a súa cada vez mais baixa capacidade de financiamento.
Calcula que o gasto das Administracións públicas medrou no terceiro trimestre lixeiramente por encima do 1,5% atinxido no segundo, sen abandonar o ton de contención dos últimos anos.
Por outra banda, o desemprego na zona euro mantívose o pasado mes de setembro nun 8,3% da poboación activa, sen sufrir ningunha variación respecto ao mes precedente, segundo informou Eurostat, a Secretaría de Estatística comunitaria.
A cifra para o conxunto da Unión Europea tamén permaneceu estábel, no 7,6%.
En relación co mesmo mes do ano anterior, o desemprego aumentou nun 0,3% tanto na eurozona, como no conxunto da UE.
Por países, a cifra máis baixa rexistrouse en Luxemburgo (2,5%), mentres que a mais alta da Unión Europea seguiu sendo un mes máis a de España (co 11,2%).
Entre os países con menor desemprego destacan Holanda (2,9% en agosto), Austria (4,2%), Dinamarca (4,3% en agosto), Irlanda (4,5%) e Portugal (4,7%).
En 10 dos 12 Estados membros para os que hai dados disponíbeis dos últimos dous meses produciuse un aumento do desemprego durante os últimos 12 meses.
As subas relativas mais importantes producíronse en Luxemburgo (do 2% ao 2,5%), Holanda (do 2,4% en agosto de 2001 a 2,9% en agosto de 2002), Irlanda (do 3,9% ao 4,5%), Portugal (do 4,1% ao 4,7%) e en Austria (do 3,7% ao 4,2%).
O desemprego de Finlandia baixou dun 9,1% a un 8,9%, mentres que o de Dinamarca permaneceu estábel nun 4,3% (agosto 2001 e agosto 2002).
Méndez reclámalle ao goberno o cumprimento do Plan Galiza
O director xeral de Caixa Galicia, Xosé Luís Méndez, reclamoulle ao Goberno central o cumprimento inmediato dos investimentos do Plan Galiza para impedir a paralización da economía, aínda que advertiu que estes só terán efecto no curto prazo.
"Os investimentos deben facerse entre este ano e 2010 para que sexan beneficiosos e se prolonguen no tempo", dixo Méndez a pesar de que advertiu que os seus efectos "como moito serán neutrais".
Para o financeiro, a pesar de se cumpriren os prazos, é preocupante o futuro de sectores como a pesca ou o turismo non tanto a curto prazo "porque as axudas e investimentos previstos atenuarán a súa incidencia", como a máis longo prazo, xa que a crise causada polo Prestige paralizou moitos proxectos de investimento.
Unha das principais consecuencias da paralización da actividade e dos investimentos será, a xuízo de Méndez, "un tecido productivo atomizado ou a perda de mercados".
Sen embargo, o director xeral de Caixa Galicia mostrouse optimista nas posibilidades de incorporar á Galiza aos polos de desenvolvemento do Estado gracias ás infraestructuras prometidas, sobre todo no ferrocarril e nos portos, onde aínda hai carencias, dixo.
O seu volume de negocio aumentou arredor do 15%
Bos resultados das entidades de crédito galegas pese a crise económica
As tres entidades de crédito de Galicia rexistraron un balance positivo durante o 2002.
A pesar da crise económica e do pésimo comportamento da bolsa durante o pasado ano, Caixa Galicia, Caixanova e Banco Pastor conseguiron aumentar o seu volume de negocio en cifras que roldan o 15%, con respecto ao 2001.
Caixa Galicia presentou un balance de 24.638 millóns de euros, o que supón un aumento do 16,38%.
O volume de negocio incrementouse nun 15,15%, elevando o saldo a 26.324 millóns de euros.
O Grupo Caixanova pechou o ano cun balance de 11.923,26 millóns de euros, o que supón un 12,6% máis que na pasada campaña.
Pola súa banda, o Grupo Banco Pastor rexistrou un avance do 1,5%, pechando a campaña cun balance de 83,7 millóns de euros.
O Banco, pola súa banda, obtivo uns resultados netos de 85,2 millóns de euros, incrementando as súas cifras nun 15%.
Trátase duns resultados positivos tendo en conta que o propio director xeral de Caixa Galicia, considerou o contexto como "pouco propicio para a actividade financeira, como reflicte a caída nos balances de numerosas entidades".
Os resultados das operacións financeiras representaron a maior eiva debido ao mal comportamento das bolsas en todo o mundo e afectaron aos resultados finais.
Aínda así, as tres entidades acadaron beneficios ao remate do ano.
Caixa Galicia obtivo 164,7 millóns de euros, o que supón un incremento do 7,91%.
O Grupo Caixanova tamén pechou en positivo, obtendo antes de impostos uns beneficios de 64,25 millóns de euros, aínda que supón un descenso do 29,7% con respecto o 2001.
O Banco Pastor, pola súa banda, obtivo beneficios por valor de 1,5 millóns de euros.
En canto aos recursos xestionados a clientes, no caso de Caixa Galicia supoñen 16.122 millóns de euros, que amosan un aumento do 19,54%.
Caixanova xestionou 10.576 millóns de euros, cifra que supera nun 8,2% a contabilizada no exercicio anterior.
A marxe de intermediación de Caixa Galicia superou os 428 millóns de euros, o que supón un 4,21% máis que o pasado exercicio.
Caixavigo acadou unha marxe de intermediación de 257,71 millóns de euros, cifra que equivale a un 2,61% do balance medio da entidade.
O Banco Pastor tamén mantivo unha tendencia positiva neste aspecto, totalizando un montante de 281,6 millóns de euros, un 7,7% máis que no exercicio precedente.
Todos estes resultados hai que consideralos positivos, tendo en conta o contexto xeral de baixada continua dos tipos de xuro de referencia.
A taxa de morosidade das caixas descendeu durante o 2002.
Caixa Galicia pechou o exercicio cun 0,48% e Caixanova cun 0,63%.
Son dúas das cifras máis baixas do sistema financeiro do Estado español, e moi por debaixo da media do sector das caixas, que se mantén no 0,87%.
Obra social
Tanto Caixanova, como Caixa Galicia aumentaron as súas partidas destinadas a obras sociais no pasado exercicio.
Porcentualmente Caixanova fixo un investimento superior neste aspecto, destinando 38,44 millóns de euros.
O número de persoas que se beneficiaron destes servicios ascenderon a 1.305.764.
Caixa Galicia destinou a estes fins 40,5 millóns, aínda que prevé aumentar este capítulo no 2003 nun 19%, investindo 50 millóns de euros.
Entre as iniciativas que ten previsto poñer en marcha esta entidade atópanse aquelas "dirixidas a paliar os efectos económicos, sociais e medioambientais xerados polo desastre do Prestige", segundo afirma a propia entidade.
Neste aspecto sinalan estar xa participando en tres frontes como son "paliar os problemas máis inmediatos, financiar os estudios para cuantificar o impacto real da catástrofe e impulsar proxectos de investimento que permitan contrarrestar a máis longo prazo o deterioro económico das áreas afectadas".
Preocupación sindical
As expectativas de crecemento para o vindeiro ano son "pesimistas", segundo os sindicatos.
Para o secretario de CIG-Banca e membro do Consello de Administración de Caixa Galicia, Clodomiro Montero, "entre as distintas empresas dos Grupos de crédito existe nerviosismo e incerteza motivada pola crise económica e pola catástrofe do Prestige.
Seguramente se transmitirá na conta de resultados no primeiro trimestre deste ano".
Menos orzamentos
O recén nomeado presidente da patronal europea da construcción, Antonio Fontenla Ramil, está moi preocupado polo recorte dos orzamentos para 1996.
"Case todo o desinvestimento do MOPTMA corresponde a estradas".
"Temos medo a que nos afecten os recortes", afirma.
Así mesmo salientou que o PIB do sector da construcción descendeu un 1,5 en Galicia durante 1994 por mor da falla de investimentos por parte das administracións públicas.
Suba austríaca
A economía austríaca florece, aumenta o emprego e o comercio exterior e maila producción industrial recibiron fortes impulsos nos últimos meses gracias á crecente demanda de Europa Occidental trala adhesión á UE.
Segundo datos do Instituto de Investigación Económica, a fins de xaneiro rexistrouse un lixeiro retroceso do desemprego e mesmo medrou o número de postos para os funcionarios do Estado, a pesar das anunciadas medidas de aforro.
As arcas do Estado medrarán por mor dos novos impostos
Coa medida o Executivo aplicará a rebaixa dos tipos impositivos do IRPF
A Secretaría de Estado de Facenda comezará a traballar, por encargo do Goberno, no deseño de novos impostos que permitan incrementa-los ingresos do Estado no vindeiro ano 1996.
Cos novos impostos o Goberno pretende incrementar os ingresos do 96
Desta forma, sen que minguasen as arcas públicas, o Executivo podería aplica-lo vindeiro ano a rebaixa dos tipos impositivos do Imposto da renda das persoas físicas, que debeu entrar en vigor no ano 1993.
'Nin un peso'
O obxectivo final é que a reducción dos tipos do imposto da renda "non lle custe nin un peso" a Facenda, para que esta medida poida ser compatible coa aspiración do ministro de Economía, Solbes de introducir un forte recorte do déficit público nos Orzamentos Xerais do Estado para o ano 1996.
Os responsables do ministerio que dirixe Pedro Solbes están convencidos de que a compensación desta perda recadatoria debe buscarse en novos instrumentos fiscais.
"As actuais figuras tributarias están esgotadas;
o risco inflacionista é grande e o Goberno tampouco está disposto a recurta-los incentivos fiscais", explica un alto cargo do ministerio de Facenda.
Por iso, a orde que teñen os técnicos que traballan baixo as ordes de Enrique Martínez Robles, secretario de Estado de Facenda, é buscaren novos impostos.
A pesar de que aínda non principiaron os traballos, as fórmulas que están sobre a mesa para o seu estudio refírense basicamente a gravames sobre o consumo de enerxía e sobre as primas de seguro.
Neste sentido, volverase debate-la viabilidade da denominada 'ecotaxa' e dun canon sobre o consumo de auga (algunha comunidade autónoma xa aplica taxas por este concepto), entre outras figuras.
A posta en marcha da 'ecotaxa' xa se barallou como compensación á rebaixa das cotas á Seguridade Social para o ano 1996.
Tanto esta figura como a do canon encontran defensores en Facenda e outros ministerios, que defenden a necesidade de promoveren o aforro enerxético a través de medidas de tipo impositivo.
Os plans de aforro son a alternativa das contas correntes
Os plans de aforro representan unha mellor alternativa cás libretas ou cás contas correntes ó aforro infantil, segundo un estudio entre catorce entidades financeiras feito pola Asociación de Usuarios de Servicios Bancarios (AUSBANC).
O estudio desta asociación sinala que se os pais pretenden inculcarlles ós seus fillos o hábito do aforro, unha libreta infantil supón un mecanismo de doada comprensión para o neno, "pero habería que desbotala se o que se busca é a mellor rendibilidade para este aforro".
Á marxe das condicións que poida ofrece-la entidade bancaria, AUSBANC lembra que o tratamento fiscal do aforro infantil é "determinante" na rendibilidade final que se vai obter polo depósito deses cartos.
Neste sentido, apúntase que "a carga fiscal que soportan os depósitos bancarios, os máis penalizados por Facenda, da que non escapan as contas infantís, é unha razón máis para buscar alternativas máis rendibles e fiscalmente máis atractivas".
Ante iso, algunhas entidades de aforro amosáronse favorables a que as libretas de aforro infantís teñan algunha vantaxe de tipo fiscal, xa que ademais da retención do 25 por cento por IRPF, este tipo de aforro está gravado (Lei 29/1987 de 18 de decembro), co Imposto de Doazóns, posto que se considera como tal o feito de que os pais abran unha conta a nome do fillo.
AUSBANC recomenda productos financeiros con maior solvencia a longo prazo e aqueles que permitan unha capitalización dos intereses.
A elección dun fondo debe repartir os investimentos entre dous ou tres anos "para evita-la progresividade do Imposto de Doazóns".
A economía española medrou un 3 por cento durante 1995
O Banco de España asegurou que a desaceleración foi moderada
A economía creceu un 3% en 1995, segundo o informe trimestral do Banco de España, no que se destaca como principais motores da suba a demanda nacional (3,5%) e o investimento (9%).
Sede central do Banco de España, entidade emisora do informe
Non obstante, no citado informe destácase a moderación do crecemento producida desde o verán, ante a desaceleración económica compartida en todo o contexto internacional, inda que esta non parece que se acentuara nos tres últimos meses, polo que a taxa do Producto Interior Bruto podería quedar situada no 3 por cento.
O investimento en bens de equipo e as exportacións foron os dous compoñentes da demanda interna final, que a finais de ano acabaron con maior fortaleza dentro da nosa economía, mentres que a contribución negativa ó crecemento do producto estimada para a demanda exterior rolda o medio punto, ó rexistrarse unha taxa do 10 por cento nas exportacións de bens e servicios e do 11 por cento nas importacións.
É de destacar, non obstante, que esta evolución negativa do déficit comercial se verá compensada polo resto dos compoñentes da balanza por conta corrente, cun superávit que se calcula en arredor de un punto do PIB.
Outro dos aspectos que menos contribuíu ó crecemento da nosa economía foi o consumo privado, cun aumento do 1,8 por cento, onde o clima de desconfianza dos consumidores amosado durante o exercicio, pareceu rexistrar signos de recuperación nos dous últimos meses, sen dúbida, influenciado pola época natalicia.
O consumo público, pola súa parte, acabou o exercicio cun aumento do 1 por cento.
Entre os sectores productivos correspondeulle a industria a maior desaceleración nos tres últimos meses de 1995, pese ó dinamismo na elaboración dos bens de equipo.
A construcción tamén tivo unha mingua de actividade ante a caída da obra civil.
Unicamente o sector servicios mantivo un ton máis estable ó longo do ano.
Atenuación
Ante esta evolución, o aumento do emprego tamén se atenuou, inda que cunha estabilización no ritmo do descenso do desemprego.
Ó finalizar o ano, o aumento do emprego sitúase nun 2,6 por cento.
Desde o Banco de España tamén se confirma a moderación salarial, ó pecha-lo ano cun incremento do 3,6 por cento, inda que se produciu un lixeiro repunte nos custos laborais unitarios, debido ó descenso rexistrado na productividade.
Polo que respecta ó déficit do Estado, o banco emisor remítese ós datos do propio Ministerio de Economía, que sitúa o descenso do mesmo nun 9,4% ó finaliza-lo ano, unha porcentaxe superior á inicialmente prevista na Lei presupostaria, cun aumento do 9% dos ingresos do Estado e un incremento do 5% no capítulo de gastos.
Polo que respecta á evolución da inflación, desde o Banco de España destácase a moderación producida na maioría dos indicadores que se toman como referencia para establece-lo IPC, sobre todo no último trimestre do ano, ata situarse no 4,3%.
Destacou, sobre todo, o comportamento menos inflacionista en enerxía (3%) e alimentos non elaborados (1,9%).
"Confírmase a recuperación sa", segundo o ministro Pérez Rubalcaba
Alfredo Pérez Rubalcaba, declarou onte que o informe trimestral do Banco de España confirma a "recuperación sa" da economía española, "por enriba incluso das previsións do Goberno, que reflectían un crecemento do 2,8 por cento".
Segundo o informe trimestral do Banco de España feito público onte, a economía española rexistrou un crecemento do 3 por cento, un aumento do investimento nun 9 por cento e un incremento do emprego nun 2,6 por cento.
Na rolda de prensa posterior ó Consello de Ministros, Pérez Rubalcaba amosou a súa satisfacción por eses datos e resaltou especificamente o nivel de creación de emprego, que na súa opinión confirma que se está cumprindo o obxectivo de crear 1.300 postos de traballo ó día.
Ó seu ver, a mellora da economía española viuse moi pouco afectada pola recuperación doutros países europeos como Alemaña ou Francia, e sitúa o noso país "na banda alta da Unión Europea".
Por outra banda, o secretario de Estudios e Programas do PSOE, Joaquín Almunia, vinculou onte a desaceleración experimentada pola economía española durante 1995 ás producidas en Francia e Alemaña, que foron moi superiores.
Segundo o Banco de España, o PIB creceu no cuarto trimestre do ano pasado un 2,9 por cento.
Nun encontro levado a cabo con membros pertencentes á Asociación de Periodistas de Información Económica (APIE), Almunia rexeitou que o freo da actividade teña en España como causa factores internos e dixo que cando Francia e Alemaña superen o mal momento, a economía española crecerá outra vez por enriba do 3 por cento.
A evolución da inflación, incentivo da baixa dos tipos
Finalmente, polo que respecta á política monetaria _controlada polo Banco de España desde que esta institución goza dun grao de autonomía total_ destácase que unha vez superado o episodio achacado pola inestabilidade dos mercados financeiros as moedas que se viron afectadas recuperaron o seu valor, mentres que os tipos de xuro, tanto a curto como a longo prazo, comezaron unha tendencia descendente levada a cabo desde finais do pasado ano, 1995.
Para o Banco de España a boa evolución que posúe a inflación e a ralentización do crecemento económico foron os factores fundamentais que contribuíron ó forte descenso que sufriron os tipos de xuro (8,75 por cento), dentro da liña de estreitamento das diferencias de tipos de xuro a longo prazo entre os países que, tradicionalmente, posúen unha serie de rendementos altos e baixos.
Os nosos mercados tamén se viron totalmente favorecidos por esta nova tendencia, ata que o punto de que a peseta se encontra un punto por enriba da súa paridade central fronte ó marco alemán e en niveis similares a como comezou 1995.
E, finalmente, os Activos Líquidos en mans do Público (ALP) experimentaron un crecemento do 9,3%, un punto máis que o exercicio precedente, ante o aumento do crédito interno nas Administracións Públicas (19,3%) e o de crédito interno ás familias (6,9%).
A tarifa eléctrica para reactiva-la minería suporá 10.000 millóns anuais
A aplicación do 0,5 por cento da tarifa eléctrica para a reactivación económica das comarcas mineiras do carbón suporá aproximadamente uns 10.000 millóns de pesetas anuais, segundo fontes sindicais.
Tanto a UGT como CCOO consideran insuficientes estas medidas, negociadas co Ministerio de Industria, aínda que valoraron como favorable o xiro dado polo departamento que dirixe Juan Manuel Eguiagaray, xa que melloran as iniciativas reindustrializadoras do anterior período da Reordenación Mineira, entre 1990 e 1994.
Segundo os sindicatos, o proxecto de orde ministerial e a resolución que Industria prepara segue sendo insuficiente, xa que non se aceptou a súa petición de constituír unha comisión de seguimento específica para a reactivación económica, con participación sindical, para garanti-la coordinación entre os ministerios de Industria, Traballo, Asuntos Sociais, Obras Públicas e Economía.
"Unha comisión con participación sindical _subliñan_ xeraría máis transparencia no proceso de reindustrialización, así como un equilibrio nas axudas, evitando que estas e a reactivación económica se poidan converter nun clientelismo político entre concellos e o goberno que corresponda".
'Luz verde' a un xuro do 9% para os préstamos que se acollan á Vivenda
A partir deste tipo de rédito, aplicaranse axudas estatais por 115.815 millóns
O Consello de Ministros aprobou onte as condicións que rexerán o convenio con bancos e caixas e que permitirá o financiamento do primeiro semestre deste ano, de acordo co Plan de Vivenda 96-99.
O aspecto máis relevante é a fixación do tipo de rédito efectivo no 9 por cento, que se lles aplicará a tódolos préstamos hipotecarios, que será revisado no segundo semestre, ante unha previsible baixada dos tipos de xuro.
A Comisión Delegada aprobou os novos módulos de vivenda para o 96
Estes xuros supoñen unha rebaixa de 1,20 puntos respecto do último convenio asinado entre o Moptma e as entidades bancarias, aprobado o pasado 21 de setembro para garanti-lo peche do anterior Plan de Vivenda (92-95), que fixou o tipo no 10,20.
A partir deste tipo de xuro, aplicaranse axudas estatais, cifradas en 115.815 millóns, para os efectos de que os pagos correspondentes ós préstamos cualificados resulten, en moitos casos, en función dos niveis de ingresos e condicións familiares dos destinatarios das actuacións protexibles en materia de vivenda.
Por outra parte, a Comisión Delegada de Asuntos Económicos aprobou o xoves que o volume dos préstamos cualificados para conceder polas entidades de crédito que subscriban convenios co Ministerio de Obras Públicas, Transporte e Medio Ambiente (Moptma) sexa por valor de 687.363 millóns de pesetas, que permitirá financiar 141.819 actuacións este ano en materia de vivenda e solo, de acordo coa distribución pactada entre as comunidades autónomas e a Administración central na Conferencia Sectorial de Vivenda celebrada o pasado luns en Santander.
A partir deste tipo de rédito, aplicaranse axudas estatais en forma de subsidios de préstamos, para os efectos de que os pagos correspondentes ós préstamos cualificados resulten, en moitos casos, inferiores aínda ós que corresponderían ó 9 por cento, en función dos niveis de ingresos e condicións familiares dos destinatarios das actuacións protexibles en materia de vivenda.
A base do prezo
A Comisión Delegada aprobou tamén os novos módulos ponderados que se aplicarán durante o ano, e que servirán de base para determinar tanto os prezos máximos de venda das vivendas protexidas como as contías máximas dos préstamos cualificados que poden obterse para a promoción, adquisición e rehabilitación de vivendas, dentro do ámbito da protección pública.
Estes módulos incrementáronse, en relación cos de 1995, nunha media ponderada do 1,7%.
Así mesmo, acordouse a creación dun grupo de traballo mixto, integrado por representantes do Ministerio de Economía e do Ministerio de Obras Públicas, Transporte e Medio Ambiente (Moptma) e de bancos e caixas, que terá como obxectivo analizar e propor melloras antes de xuño de 1996 dos mecanismos de concesión e revisión de préstamos cualificados.
Cantabria, indecisa contra as medidas fiscais bascas
Unhas iniciativas que aínda non foron aprobadas
O presidente de Cantabria, José Joaquín Martínez Sieso, asegurou onte que esta comunidade non decidiu aínda se recorrerá ou non contra as iniciativas fiscais promovidas pola Deputación Foral de Biscaia, e, en todo caso, agregou, o que se faría sería pedirlle unha compensación ó Ministerio de Economía.
Na súa habitual rolda de prensa para informar sobre os acordos do Consello de Goberno, o presidente cántabro recordou que esas iniciativas fiscais, entre as que se encontra o proxecto de reducción do Imposto de Sociedades, aínda non foron adoptadas definitivamente.
Dixo que dificilmente se poderá recorrer contra elas se, de acordo co Concerto Económico, as deputacións forais bascas poden adoptar esas medidas fiscais.
Non obstante, engadiu Martínez Sieso, aínda cando cumpran os requisitos legais, Cantabria pediríalle ó Ministerio de Economía e Facenda unhas certas compensacións, "porque estariamos nunha situación de inferioridade" respecto da comunidade veciña.
O presidente cántabro referiuse á carta que lle remitiu o portavoz do PNV na Deputación Permanente do Congreso, Iñaki Anasagasti, na que cualificaba de "belixerantemente insolidario" impugna-las medidas fiscais bascas sobre o Imposto de Sociedades, e destacaba que "no Pacto de Ajuria Enea se aposta pola recuperación económica de Euskadi e o Concerto (Económico) permite o tipo de medidas acordado".
'Todos pola papeleira'
A Península Ibérica importa arredor de 900.000 toneladas anuais de papeis de escritura e impresión, despois de produciren 850.000 toneladas en pequenas e obsoletas fábricas.
As importacións de toda clase de papeis suman 1.450.000 toneladas.
Para España é unha sangría de aproximadamente medio billón de pesetas.
¡A de postos de traballo que España, pola carencia dunha política industrial, mantén lonxe de nós, alén das fronteiras!
Os pobres regalan emprego ós ricos.
Unha proxección feita hai dous anos polo especialista Julio Molleda, partindo dos recursos forestais existentes, apunta que ata o ano 2015 habería que pasa-la producción de pastas de 1,6 millóns a 2,2 millóns de toneladas ano.
Este incremento e mailo establecemento de máquinas de papel, pois o que se leva agora son fábricas integrais, tería un custe estimado de 400.000 millóns de pesetas.
A proxección contempla a Galicia producindo papel en Lourizán e como candidata á nova planta integral a establecer na Cornixa Cantábrica, pois é aquí onde están os recursos madeireiros.
Se España tivese un goberno preocupado polo emprego tentaría producir aquí o que se importa.
Xa tería en marcha a planificación da industria papeleira.
Estamos a falar do único sector, o da pasta e papel, no que España non tería atrancos porque a Unión Europea é deficitaria.
Ante o desinterese dos gobernos central e galego polo auténtico benestar, teñen que se-los traballadores, a través do seu comité de empresa, dunha das poucas fábricas do mundo que producen pasta TCF (libre de cloro), a de Lourizán, os que inicien unha campaña a favor dunha fábrica de papel para completa-lo ciclo productivo de Ence.
A pulpa TCF, chamada 'pasta ecolóxica', sae hoxe para crear emprego, por conseguinte riqueza, en países estranxeiros con máis alto nivel de renda.
A campaña que encetaron en Pontevedra de "todos pola papeleira" debería ser bandeira do Goberno galego e de tódolos galegos.
Castelao deixou escrito que "vexo grandes fábricas de papel".
Hoxe é posible e ata pode se-la maneira de enterra-la maldición de emigrar á forza.
Claro que para producir papel de escribir, de imprimi-los libros ou os xornais, en definitiva, papel de transmiti-la cultura, primeiro hai que curar ós fundamentalistas e quita-los estorbos insolidarios.
Ata o de hoxe houbo un sector do nacionalismo oposto a este progreso.
Quen sabe se ó ver que os traballadores asentan a súa campaña en Castelao, igual arriman o ombro e se comportan como nacionalistas que miran polo home e o mundo.
Acordo galaico portugués sobre a venda de pedras ornamentais
O encontro sectorial Galicia-Norte de Portugal de rochas ornamentais (granito e lousa) será o punto de partida para establecer lazos de cooperación entre ambos que permitan a consecución dunha maior competitividade nos mercados interiores e exteriores, segundo asegurou onte o conselleiro de Industria, Antonio Couceiro, na clausura desta reunión en Viana do Castelo (Portugal).
O sector das rochas ornamentais é un dos "máis dinámicos" da economía galega, cunha facturación de máis de 71.500 millóns de pesetas e exportacións por valor de 30.400, segundo explicou o conselleiro.
As 366 empresas que se dedican a este producto danlles emprego directo a 8.000 persoas, e emprego indirecto a 6.500.
Francia, Alemaña, o Reino Unido e Bélxica son os principais importadores de lousa galega, mentres que o granito se exporta, sobre todo, a Italia, Xapón, Alemaña, Reino Unido, Holanda e mailos Estados Unidos.
As exportacións de granito a Portugal pasaron dos 346 millóns de 1994 ós 908 millóns dos tres primeiros trimestres do 95, segundo Couceiro.
Pola súa parte, as exportacións de Portugal a Galicia incrementáronse nun 300%, xa que dos 133 millóns do 94 se pasou a 453 no 95.
Un total de 14 empresas da comunidade reciben axudas do ministerio
O Ministerio de Economía e Facenda concedeu 4.508 millóns de pesetas en concepto de subvencións acollidas á Lei de incentivos rexionais, que se destinarán a 121 empresas de doce comunidades autónomas e permitirán a creación de 1.400 postos de traballo en total.
En Galicia, onde as empresas subvencionadas son catorce, destaca "Euro-C-KP SA", de Tui, Pontevedra, que, para investir 535.340.000 pesetas e crear 25 novos empregos, recibe 107.068.000 pesetas.
A orde, asinada o pasado 29 de decembro e publicada no Boletín Oficial do Estado (BOE) de onte, venres, afecta as zonas "promocionables" ou " de promoción económica" de Andalucía, Aragón, Asturias, Canarias, Cantabria, Castela-A Mancha, Castela e León, Comunidade Valenciana, Estremadura, Galicia, Murcia e Melilla.
Maior investimento
A maior subvención foi a concedida á empresa sevillana "Auxiliar Conservera SA", que recibirá 138.090.960 pesetas para un investimento total de 767.172.000 pesetas coa que se xerarán 18 postos de traballo.
Sen embargo, o investimento máis alto será o da empresa de El Carpio (Córdoba) "Sémolas y Pastas Alimenticias del Sur SA", con 918.836.000 pesetas, que obtivo unha subvención de 101.071.960 pesetas, sen que conste no expediente a creación de ningún emprego.
A empresa das 121 subvencionadas que máis empregos vai crear é "Keiper Recaro Ibérica SA", de Calatorao (Zaragoza), con 50 postos de traballo e unha axuda de 19.720.800 pesetas para un investimento de 109.560.000 pesetas.
"SA Chupa Chups" é a única empresa de Asturias que recibe subvención, concretamente de 158.962.410 millóns de pesetas, para un investimento de 935.073.000 pesetas, que permitirá crear oito novos postos de traballo.
En Canarias, a maior subvención, de 109.528.020 pesetas, foi a parar á empresa "Parques Canarios SA", de Adeje, Tenerife, que investirá un total de 608.489.000 pesetas e creará 25 novos postos de traballo.
Fenosa duplica as vendas de enerxía a outras empresas
Unión Fenosa duplicou o exercicio pasado as vendas de enerxía a outras empresas eléctricas para a cobertura dos seus mercados por un importe total de 30.000 millóns de pesetas, informou onte esta compañía.
A compañía vendeu en total 4.387 millóns de quilovatios hora durante 1995, ano en que alcanzou a producción de electricidade máis elevada da súa historia, con récords de xeración, dispoñibilidade e utilización nas súas centrais térmicas de carbón.
O grao de cobertura do mercado foi para Unión Fenosa do 82 por cento e a cobertura media no sector eléctrico chegou a un 62%.
Finalmente a empresa destacou que a demanda de enerxía eléctrica no mercado de Unión Fenosa ascendeu o ano pasado a 23.164 millóns de quilovatios hora.
O saldo de Caixavigo supera o mínimo do Banco de España
O saldo total de recursos propios de Caixavigo superou, ó peche do exercicio de 1995, os trinta e un mil millóns de pesetas, cifra que representa un incremento do 21% con respecto ó ano 94, indicou onte a entidade.
Este volume de recursos propios computables proporciona ó banco unha marxe de doce mil millóns de pesetas sobre os esixibles pola normativa vixente.
Esta cifra de recursos propios tradúcese nun superávit do 65 por cento na cobertura do coeficiente de solvencia, indicador básico da xestión das entidades financeiras.
O coeficiente de solvencia da caixa de aforros sitúase no 13%, porcentaxe que supera en máis de cinco puntos o mínimo legal requirido, que se estableceu nun 8 por cento.
A constructora MZOV rexeita a denuncia por estafa no Multiúsos
A empresa constructora MZOV, encargada principal do proxecto de realización do Multiúsos de Sar, desmentiulle onte a este periódico as manifestacións realizadas en fontes da delegación galega da Mesa de Subcontratistas, Escavadores, Transportistas, Guindastres e Subministradores de Obras Públicas, respecto de que unha empresa catalana subcontratada por MZOV, concretamente Condeport S.A., se fugase con 400 millóns de pesetas.
A empresa Condeport S.A. está encargada de realizar unha estructura laminada de cuberta, galería e pórtico no Multiúsos de Sar.
Segundo as declaracións da constructora MZOV, principal responsable do proxecto, "o traballo está xa terminado, como pode comprobarse perfectamente na obra".
MZOV nega a veracidade das manifestacións da Mesa de Subcontratistas, e afirma que a realidade é que a empresa catalana Condeport S. A. "está actualmente en suspensión de pagos".
Os responsables da constructora MZOV recoñecen que a mencionada empresa catalana, filial do grupo francés Weissroc, "quedou debéndolles a tres subcontratistas galegos, que utilizou para a execución do traballo, diversos importes".
Estas cantidades debidas por Condeport S.A. alcanzarían concretamente tres empresas, sempre segundo as declaracións da directiva de MZOV.
Por unha parte deberíalle "máis ou menos 2 millóns de pesetas á empresa Decoracións Rami.
Así mesmo tería máis ou menos outros 7 millóns de débeda coa empresa de montaxe Vázquez Teijeiro, e aproximadamente 10 millóns coa empresa Grúas Estación", todas elas subcontratadas por Condeport S.A. para diversos traballos de instalación no Multiúsos, segundo as propias declaracións da constructora MZOV.
Este periódico intentou onte pola tarde poñerse en contacto cos responsables destas tres empresas, sen que isto fose posible.
Prezo oficial
O Banco de España repetiu onte na poxa decenal de certificados de depósito o prezo oficial do diñeiro, fixado no 8,75% desde o pasado 12 de xaneiro, informou o Instituto Emisor.
Na poxa a nove días de prazo onte resolta, con data de emisión do 5 de febreiro e vencemento o 14 do mes en curso, as entidades financeiras solicitaron 4,89 billóns.
O Instituto Emisor adxudicou finalmente 4,17 billóns de pesetas, a un tipo de interese marxinal do 8,75 por cento.
Teneo reducirá un 50% do seu capital en Indra
Monzón anunciou cambios na identidade corporativa
O presidente da empresa Indra, Javier Monzón, anunciou onte, en rolda de prensa, que o accionista maioritario da compañía, o grupo público Teneo, que agora conta cun 63% da compañía, reducirá a súa presencia no capital da mesma a menos do 50%.
Teneo pode perde-la maioría, segundo Monzón, de dúas formas, unha delas acudindo ó mercado de capitais e poñendo a cantidade que desexe reducir en Bolsa ou ben buscando investidores específicos no mercado institucional.
"O obxectivo da operación _dixo Monzón_ é saca-lo paquete de accións este ano, inda que no caso de que se decida ir ó mercado institucional sería conveniente non face-la operación ata mediados de ano, data na que xa se coñecerá un pouco máis cómo se desenvolve o ano na empresa".
O presidente de Indra tamén anunciou as modificacións introducidas na identidade corporativa da empresa, de forma que a partir de agora todo o grupo, incluídas as diversas empresas que o forman irá baixo a denominación xenérica de Indra.
O citado grupo está formado polas empresas Eritel, que agora se chamará Indra SSI; Disel, que pasará a denominarse Indra SCA; Ceselsa, que xirará baixo o nome de Indra DTD, mentres que Inisel Espacio seguirá coa mesma denominación.
As restantes empresas do grupo como son Central Informática, Tesis, Ensa, Enosa/Gyconsa, Emac e GDI, seguirán contando co nome.
Segundo Monzón realizouse esta transformación corporativa debido a que ter varias marcas á vez produce certa dispersión de obxectivos, leva a unha maior complexidade e confusión e, ademais, resulta moito máis caro.
Tamén se trata de darlles un maior potencial ós recursos que se xeran, así como unha solidez empresarial e independencia, cuestións que no seu conxunto ten Indra, pero que non pode telas de maneira individual.
Segundo o presidente da entidade, a segregación de tanta empresa no grupo supoñía diversos problemas de orde interna, de forma que coa actual estructura se consegue unha maior identificación do persoal da compañía cun mesmo proxecto empresarial.
Expertos confían en que a Unión Monetaria se cumprirá en 1999
Un informe sinala que as bases son mante-la inflación e a baixa dos tipos de rédito
Un informe do Centro Europeo de Estudios Políticos (CEPS) de Bruxelas considera posible alcanza-la unión monetaria o 1 de xaneiro de 1999, a pesar da ralentización da economía, se se mantén o control da inflación e continúan á baixa os tipos de rédito.
Sede central da UE en Bruxelas
O informe, elaborado polo economista alemán Daniel Gros e que será publicado mañá, xoves, apunta, sen embargo, que o éxito da Unión Económica e Monetaria (UEM) vai depender do número de países que poidan formar parte dela desde o inicio.
Cantos máis países haxa desde o principio, máis beneficios económicos e máis credibilidade terá a UEM, di o informe.
Para logra-lo obxectivo de que participe a maior cantidade de estados posibles, o documento subliña a necesidade de que os ministros de Finanzas da Unión Europea (UE) precisen "canto antes" a interpretación dalgún dos criterios que fixa o Tratado de Maastricht para alcanza-la moeda única.
O nivel de converxencia das economías da UE é "moi bo" en criterios como a inflación ou os tipos de cambio e de xuro, e incluso en reducción do déficit público, pero non en termos de diminución da débeda pública, di o informe.
Estas afirmacións coinciden cun informe sobre o estado da converxencia en 1995 que fixo público onte a Comisión Europea.
Varios países estarán listos para da-lo salto cando os Quince tomen a decisión, na primavera de 1998, pero haberá outros que estean "moi próximos" e non cumpran o criterio de teren unha débeda pública inferior ó 60 por cento do seu Producto Interior Bruto (PIB).
Países como Bélxica, Italia, Irlanda, Holanda ou Suecia terán unha débeda pública moi superior a ese 60 por cento do PIB, aínda que en vías de reducción, polo que, para evitar que queden excluídos, é necesario que os ministros elaboren unha "interpretación transparente e obxectiva" do criterio.
O Tratado de Maastricht, di o informe, é flexible neste aspecto, porque non fixa esa cifra como "límite absoluto", pero cre que é necesario precisar qué nivel de débeda pública será "aceptable".
Trátase de evitar, advirte, que pareza que a decisión de qué países poden entrar na UEM "está tomada máis sobre bases políticas ca económicas", o que lle restaría credibilidade ó proxecto nos mercados financeiros.
Ó mesmo tempo, o informe resalta que antes de 1999 os ministros de Finanzas deben tomar medidas para "limita-los riscos" que poidan correr as moedas dos países que queden fóra.
O informe propón que se cree o estatuto de "membro asociado á UEM" para aqueles que estean moi preto de cumpriren os criterios de converxencia, pero ós que os altos tipos de rédito lles impedisen reduci-lo déficit público ata o 3 por cento do PIB, como podería se-lo caso de España ou de Italia.
Isto impediría que "relaxasen" os seus esforzos para alcanzaren a converxencia, e que os mercados financeiros especulasen co valor da súa moeda, facendo inviable a súa posibilidade de entrar de feito na UEM un ou dous anos máis tarde.
"Inicia-la UEM sen a participación de certos grandes países non é ideal, pero non haberá ningún perigo para a cohesión da Unión sempre que quede claro que entrarán no futuro e que a maioría o vaia facer nun prazo curto", di o documento.
A facturación de Santana Motor medrou un 75%
A facturación total de Santana Motor incrementouse en 1995 en 41.547 millóns de pesetas, o que representa un incremento do 75 por cento respecto do ano anterior, e vendeu 27.783 unidades, un 57,8 por cento máis, segundo o informe de actividade do pasado exercicio.
O informe salienta que, a pesar destes aumentos, que confirman a reactivación da compañía, aínda queda por debaixo dos volumes que se conseguiron en 1993, tanto en facturación (46.928 millóns) como en unidades (32.068 unidades).
O informe sinala como aspectos favorables o incremento da productividade (de 15,4 homes/vehículo en 1995 a 13,5 homes/vehículo en 1995), o avance importante do proceso de nacionalización das pezas e compoñentes dos vehículos e a mellora do mercado nacional.
Neste sentido, o índice de penetración dos vehículos mellorou notablemente (do 11,8 en 1994 ó 14 en 1995) ó que contribuíu a incorporación do vehículo Vitara con motor diésel.
Como aspectos negativos sublíñanse a reducción da exportación, polo exceso de stock no mercado inglés e o drástico descenso dos pedidos de Suzuki Europa.
Goyoaga:
"A mina de Serrabal estase explotando racionalmente"
Asegura que Villar Mir só "quere mandar, pero non o conseguiu"
O presidente de Erimsa, Eduardo Goyoaga, asegurou onte que "a mina de Serrabal se está explotando racionalmente".
Juan Miguel Villar Mir, propietario de Ferroatlántica e socio de Erimsa, denunciou recentemente a sobreexplotación do xacemento próximo a Santiago.
Segundo os seus datos, o 75 % do cuarzo desta explotación destínase á construcción.
"Se non vendesemos ese cuarzo teriamos un gran vertedoiro", di Goyoaga.
Eduardo Goyoaga, presidente de Erimsa, cre que o propietario de Ferroatlántica "está acostumado a mandar, teña participación maioritaria ou non".
Na súa opinión, "ese é o obxectivo de Villar Mir pero non o conseguiu".
Pola súa banda o subdirector xeral de Erimsa José Luís Martínez afirmou que "A guerra entre accionistas trae uns riscos", e agoira que a empresa podería "padecer serias consecuencias" derivadas deste enfrontamento entre os propietarios das empresas.
Goyoaga indicou que "é falso" que o cuarzo destinado para áridos poida empregarse na industria do ferrosilicio.
"Qué máis quixesemos nosoutros", sinalou o presidente de Erimsa.
A empresa considera que a mina de Serrabal ten unha vida de "dez anos máis".
Toneladas
Pola súa parte, o subdirector xeral de Erimsa, José Luis Martínez, calcúlalle unhas reservas de "dous millóns de toneladas netas de cuarzo metalúrxico".
Erimsa vendeulle 46.614 toneladas de cuarzo a Elkem da mina de Serrabal, outras 38.426 á tamén norueguesa Fesil e 108.194 toneladas a Ferroatlántica, segundo datos da propia empresa.
Eduardo Goyoaga considera que "as tensións accionariais non conducen a nada".
Villar Mir comentara tamén que as firmas Fesil e Elkem "vulneraron o equilibrio de participacións en Erimsa cun acordo de Eduardo Goyoaga".
Este último nega esta afirmación.
E asegura que "non me vendín a ninguén", en alusión ás afirmacións que aseguran que Goyoaga propiciou o control de Elkem e Fesil sobre unha empresa "na que entraron para ter un tercio", segundo Juan Miguel Villar Mir.
Eduardo Goyoaga cre que o propietario de Ferroatlántica "está acostumado a mandar, teña participación maioritaria ou non".
Na súa opinión, "ese é o obxectivo de Villar Mir pero non o conseguiu".
"A guerra entre accionistas trae uns riscos", sinalou onte o subdirector xeral de Erimsa, José Luis Martínez, quen agoira que a empresa podería "padecer serias consecuencias" derivadas deste enfrontamento entre os propietarios.
Holing 321 (Ferroatlántica e Carburos Metálicos) controla o 33,3 por cento da empresa e outro tanto está en poder da empresa norueguesa NorKvarts.
Pola súa parte, Eduardo Goyoaga ten o 11,80 por cento das accións a título individual e César Gerrero, un 13,83 por cento.
O resto, o 7,71 por cento, contrólao Montehano Luxemburgo, unha sociedade na que aparece de novo Nork Warts, co 74 por cento desa parte; e Goyoaga, co 26.
Negacións
Eduardo Goyoaga nega que defenda os intereses dos noruegueses.
Na súa opinión, a creación de Montehano Luxemburgo naceu para evitar un enfrentamento nos tribunais entre os accionistas.
Só se cinxe a defende-los intereses de Erimsa, se ben recoñece que "existe un bo contrato" cos noruegueses.
Argumenta que o control de Erimsa non está en mans dos noruegueses, porque fai falla o 51 por cento da empresa, "e non o teñen", afirmou claramente.
Un século contando pesetas
A sucursal de Santiago, inaugurada o 21 de outubro de 1886, é actualmente a única en España que funciona nunha cidade que non é capital de provincia
Santiago é a única cidade que, sen ser capital de provincia, acolle unha sucursal do Banco de España.
A institución abriu as súas portas o 21 de outubro de 1886 cun fondo inicial en caixa de 300.000 pesetas.
O seu director, Joaquín Díaz de Rábago, elaborou en 1891 o primeiro documento estatístico na historia da entidade, a Primeira Memoria do Banco de España en Santiago.
Nela recóllense as primeiras impresións sobre a actividade desenvolvida pola sucursal e a lista de accionistas, composta por personaxes moi coñecidos da vida social compostelá como Segundo Home do Villar e Xosé Villamil e Albareda, así como varias institucións como o Hospital da Cidade de Santiago e a Caixa de Aforros-Monte de Piedade.
O edificio do Banco de España está situado na Praza das Praterías
Lista de administradores e conselleiros
O Banco de España, institución na que ben gardados repousan os fondos do país, ten unha delegación en cada capital das cincuenta provincias españolas.
Santiago é a excepción, xa que é a única cidade que, sen ser capital de provincia, é sede do Banco de España.
Os antigos enclaves deste organismo perderon a súa importancia a medida que a economía e a política se foron concentrando en Madrid e cidades como Mérida, Xátiva ou Tortosa cerraron as súas sucursais.
Só se mantén Santiago, que non perdeu protagonismo ó longo dos anos e que posúe unha particularidade que a distingue sobre as demais cidades, estar considerada como a capital de Galicia e constituí-lo centro da actividade política da comunidade.
Na Praza das Praterías agóchase tras unha fileira de soportais a porta principal do Banco de España.
O edificio, de estilo sobrio e funcional, pecha as catro frontes que escoltan a fonte das Praterías.
Non sempre foi esta a situación do Banco de España, que ocupou o edificio no ano 1946.
A tamén emblemática Praza da Universidade foi outro dos enclaves desde os que se administraban os fondos locais.
Son moi poucos os documentos que recollen a historia do banco, que se abriu ó público o 21 de outubro de 1886 cun fondo inicial en caixa de 300.000 pesetas.
O máis valioso entre eles é a Primeira Memoria da Sucursal do Banco de España en Santiago, documento que data do ano 1891 no que se relatan as primeiras actividades desenvolvidas pola entidade.
A razón pola que foi elixida Compostela para representar en Galicia o Banco de España foi, segundo se reflecte na Memoria, "a importancia desta cidade, á parte de consideracións referentes á orde das tradicións relixiosas, dos recordos históricos e dos intereses docentes, como centro de recadación de tributos de non desprezable consumo, da producción industrial da extensa comarca de litoral marítimo, e do movemento mercantil que se opera na rexión interior de Galicia".
Esta Memoria é o primeiro documento histórico estatístico que se realizou sobre a sucursal e contén un informe sobre o estado de contas do banco, os préstamos outorgados sobre efectos da Débeda do Estado ou do Tesouro público e segundo consta na Memoria, "os valores industriais admitidos a contratación na Bolsa; as moedas que se entregan a condición de devolverse, as xoias preciosas, etc.".
A función que desempeñaba o Banco de España en Santiago, e a que aínda hoxe continúa realizando, refléctese moi ben nunha das consideracións que o director da entidade, Joaquín Díaz de Rábago, plasma na Memoria:
"Convén advertir que non ben está que se xulgue a utilidade dunha sucursal baixo tan estreito criterio, posto que as operacións do banco non producen beneficio tanxible, xa que moitas delas son gratuítas e en servicio do público".
Por último, e como conclusión á Memoria, o director da sucursal do Banco de España, Xoaquín Díaz de Rábago, diríxese ó consello de Administración para agradece-lo seu labor e inclúe unha fermosa reflexión sobre o espírito da institución:
"Termino Sres. Accionistas.
Ante a vosa mirada expuxen todo o sucintamente que era o meu deber, o cadro do estado e marcha desta sucursal, e pausados pero firmes progresos que realizou, obedecendo a aquel 'apresúrate lentamente' da sabedoría antiga.
Considerade agora que todas esas cantidades que vimos crecer denotan un desenvolvemento marcado e en vías de progreso.
A sucursal aparecerá daquela no voso pensamento, o que é en realidade:
non unha casa comercial, encerrada no egoísmo do seu lucro, senón unha panca que, pola súa natureza propia, está actuando incesantemente en favor da prosperidade de Santiago".
Entidades e persoas moi coñecidas de Compostela
Segundo constaba nos Estatutos que organizaban o Banco de España, os accionistas dunha sucursal debían formar unha xunta baixo a presidencia do director.
Os posuidores de máis de dez accións na entidade, debían reunirse cos representantes de tódalas delegacións de España en febreiro de cada ano.
O director da sucursal de Santiago loa na Memoria esta iniciativa xa que "tende a sacarlles ás sucursais carácter burocrático, forma lazos entre a administración de cada un e fai chegar o desexo e a voz dos que non teñen número de accións bastante".
Os accionistas do Banco de España en Galicia reuníronse por primeira vez cos seus colegas en Xunta Xeral ordinaria celebrada en Madrid o 15 de febreiro de 1891.
O accionariado da entidade naquel ano estaba composto por 43 membros, e todos eles foron convocados por Díaz de Rábago para asistir á xunta:
"Encargado pola miña calidade de director de convocarvos e, sequera inmerecidamente, teño a honra, que reputo sinaladísima, de saudarvos no nome deste Consello de Administración, coma no meu propio".
O Hospital da cidade de Santiago era a institución con maior presencia no Banco, xa que participaba con 294 accións.
A continuación estaban Segundo Hombre del Villar, con 231; Cristóbal Valdés e Menéndez con 104; A Caixa de Aforros-Monte de Piedade de Santiago con 85; José Villamil e Albareda con 80 e Gabriel González Ceinos con 57.
Ademais compuñan a lista: José Arias Armesto, Juan Bautista Calvo e Blanco, Jesusa Castro e López, Carmen Chico e Raño, Antonio Domínguez Fuciños, Felisa Feijoo Taboada, José García Mouriño, Ramón García Mouriño, Petra García Pérez, Ramón Gil Villanueva, Tomás González Baliñas, Señores fillos de Pérez Sáenz, Hospital de San Roque, Jovita Labarta e Aguín, Antonia Malvar e Quintián, Tomás Martínez Grau, Obra Pía fundada por Pedro Hombre, Carlos Orense e Figueroa, Ramona Otero e Mariño, Pedro Pais Lapido, Salvador Parga Torreiro, Olimpio Pérez Rodríguez, Concepción Quintas e Zuazo, Bernardina Reguera e Malvar, Silveria Reguera e Malvar, Juan Rey Raviña, Dolores Rey Raviña, Amalia Rey Raviña, María Rey Raviña, Francisco Romero Blanco, Antonia Sánchez Freire, Josefa Sánchez Coppa, José Varela e López de Limia, Javier Velón Taboada, Teresa Villamil e Castro e José Zárraga e Irirarte.
Débeda pública
O saldo da débeda pública española en mans de investidores non residentes descendeu en 95.000 millóns, ata os 4,27 billóns, na semana contable transcorrida entre o 26 de xaneiro e o 2 de febreiro últimos, informou o Banco de España.
O venres día 2, este saldo estaba composto por 4,23 billóns investidos polos estranxeiros en compras ata o vencemento de títulos como bonos e obrigas do Estado, así como por outros 42.300 millóns de letras do Tesouro (42.400 millóns ó día 26).
Tesouro
O Tesouro rebaixou entre 0,34 e 0,02 puntos porcentuais, ata o 8,90 e o 9,77 por cento, a rendibilidade dos bonos a 3 anos e das obrigas do Estado a 10 anos na poxa de onte, informou o Banco de España.
O instituto emisor informou de que na subhasta de bonos do Estado a 3 anos, de cupón 9,40%, da emisión 15 de decembro de 1995 e amortización o 30 de abril de 1999, adxudicáronse títulos por 195.898 millóns, fronte ós 421.191 millóns solicitados polos investidores.
Gallone admite se-lo 'home de palla' de Mario Conde en Suíza
As novas pistas sacadas á luz desatan a polémica no 'caso Banesto'
O administrador de fortunas Pablo Gallone confesou onte ser un home de palla de Conde e asegurou que era este o propietario das empresas suízas que serviron para os negocios do ex financeiro.
Mario Conde pode volver verse pronto entre reixas
Esta confesión foi feita ante o xuíz da Audiencia Nacional, Manuel García Castellón, que, xunto co fiscal Florentino Ortí, realizou unha comisión rogatoria en Lausana para tratar de esclarece-las ramificacións en Suíza da trama financeira de Mario Conde.
Esta declaración é de vital importancia xa que converte en proba o informe dos peritos do Banco de España que afirmaban que Conde utilizou empresas suízas para transferir fondos procedentes de Banesto.
Gallone afirmou ó inicio do interrogatorio que sufrira graves ameazas antes de acudir ó Tribunal cantonal de Lausana, anque as fontes consultadas non concretaron de ónde proviñan tales ameazas.
Tralo interrogatorio o avogado suízo Dominique Poncet, que representa a outro suposto home de palla de Conde, anunciou que presentará recurso contra a comisión rogatoria.
Tanto Gallone como o avogado Poncet negáronse a facer comentarios trala toma de declaracións xa que aseguraron que existía unha prohibición do xuíz suízo, Jacques Antennen, de informa-la prensa.
Tampouco o xuíz Castellón nin o fiscal Ortí quixeron facer declaracións sobre a marcha do interrogario e o que supón a confesión do home de palla.
O maxistrado e o fiscal marcharon inmediatamente a Xenebra, desde onde regresarán a España en avión.
Primeira resposta negativa
Precisamente, o administrador da fortuna Rennatto Galleti negouse antonte a revela-la identidade do propietario das tres empresas que estaban ó seu nome e que xa se desconfiaba, nun principio, de que pertencesen ó ex presidente da entidade financeira de Banesto.
Unha contraposición.
A súa primeira negativa a confesa-la verdade produciuse no transcurso do interrogatorio que efectuou o xuíz español Manuel García Castellón, titular encargado de leva-lo caso e que intenta establece-los supostos negocios ilegais de Conde a través das empresas 'Kaneko Holding', 'Jamuna' e 'Asni Investment'.
A demanda de accións de Repsol supera o billón
O Estado ingresará uns 140.000 millóns pola nova privatización do 11%
O ministro de Industria e Enerxía, Juan Manuel Eguiagaray, explicou onte que a demanda total rexistrada na oferta pública de venda de accións de Repsol _adscrita á Sociedade Estatal de Participacións Industriais (SEPI)_ ascendeu a 1,29 billóns de pesetas, superando tódalas previsións iniciais e sobrepasando a subscrición en máis de 9 veces a oferta inicial de 29 millóns de accións.
Analizada por peticións, a demanda de minoristas ascendeu a 544.393 millóns de pesetas, dos que 527.475 lle corresponderon ó tramo xeral, cun prezo por acción de 4.147 pesetas, mentres que os 16.918 millóns restantes corresponderon ó tramo especial.
Para este grupo destináronse 130 millóns de accións, superando en máis de 113 millóns as previsións.
Como a demanda superou a oferta, decidiuse realizar un rateo para as solicitudes presentadas entre o 17 e o 29 de xaneiro, que favorecerá as peticións máis pequenas, ó corresponderlles ós investidores que solicitaron 100.000 pesetas o 100 por cento da cantidade solicitada, mentres que ás peticións de 10 millóns lles corresponderá o 5 por cento.
E para o caso dos investidores que presentaron as súas solicitudes entre o 30 de xaneiro e o 2 de febreiro decidiuse que non recibirán ningunha cantidade.
E para a demanda institucional rexistráronse 584.683 millóns de pesetas, dos que 96.367 millóns lles corresponderon a peticións españolas, 88.204 millóns a Europa continental, 194.360 millóns ó Reino Unido, 185.577 millóns a Estados Unidos e 20.175 para o resto do mundo.
O prezo de venda institucional quedou establecido en 4.335 pesetas por acción, o que equivale a 135 millóns de accións, superando en 118 millóns a oferta inicial, que se establecera en 16,5 millóns.
O Estado ingresará preto de 140.000 millóns pola nova privatización do 11 por cento de Repsol.
Máis propostas para atrasa-la xubilación
A Cámara de Comercio de Barcelona recomenda, nun informe sobre o futuro das pensións en España, unha serie de propostas, como atrasa-la idade efectiva de xubilación e financia-las pensións non contributivas a través dos Orzamentos Xerais.
O presidente da Cámara de Comercio, Antoni Negre, afirmou onte, nunha rolda de prensa, que o principal problema do futuro das pensións non vén dun elevado gasto social ou de cuestións demográficas, senón da falta de capacidade da economía española para xerar emprego.
A continuidade do sistema de pensións esixe, segundo a Cámara, que a economía española manteña un ritmo de crecemento estable e un aumento sostido do emprego, aínda que estes factores, engade, sempre dependerán da evolución das condicións xerais da economía.
As matriculacións de vehículos soben un 8,8%
Rompe unha tendencia de caída de meses
As matriculacións de automóbiles de turismo durante o mes de xaneiro pasado ascenderon a 56.084 unidades que, fronte ás 51.560 do mesmo mes de 1995, o que representa un aumento do 8,8 por cento e acaba cunha serie de descensos que se prolongaron ininterrompidamente desde xullo.
A Asociación Nacional de Fabricantes de Automóbiles (Anfac) que presentou onte os resultados do sector en 1995 e os de xaneiro deste ano, salienta que as empresas de alugueiro absorberan 6.525 matriculacións deste total, un 18 por cento máis cás 5.531 de xaneiro do ano pasado.
Sen embargo, a Anfac destaca que as vendas directas a clientes (49.559 unidades) supoñen un 7,7% máis cás rexistradas (46.029) en xaneiro de 1994, co que rompe unha tendencia de varios meses de caída continuada das vendas a través da demanda interna.
Para o presidente de Anfac, Carlos Espinosa de los Monteros, estes primeiros resultados de 1996 demostran que foi "un bo mes, e a primeira vez desde xullo que se ofrece unha evolución positiva, unha tendencia que ten toda a traza de manterse".
Anfac cita como factor máis influente a reducción de cinco puntos do Imposto de Matriculación para algúns turismos de gasolina e diesel.
Descenso da venda de xoguetes no ano 95
As vendas de xoguetes descenderon en España durante 1995 uns 7.000 millóns, o que equivale a preto dun oito por cento menos que en anos anteriores, nos que se facturaron 90.000 millóns no sector.
Os datos foron facilitados onte polos responsables da 35 edición da Feira Internacional do Xoguete, Hobby e Carnaval (FEJU), que abre hoxe as súas portas ata o próximo día 12.
As causas do retroceso das vendas de xoguetes en España achácano os representantes do sector xogueteiro ó descenso da natalidade, que nun período de cinco anos pasou de 800.000 nacementos por ano a 300.000 en 1995, e a que o prezo medio dos xoguetes que se venderon non superan as 5.000 pesetas, o que supón unha mingua de entre o 15 e o 20 por cen.
Pero as expectativas son boas, segundo o presidente de FEJU, Manuel Redondo, que dixo que mentres o dólar se manteña as exportacións tamén axudarán a mellorar resultados.
'Proxecto...
Santiago Gómez Pintado, empresario que se presentou ás últimas eleccións do Real Madrid, ofreceulle de novo a Lorenzo Sanz, presidente do club, a explotación do seu 'Proxecto Universo', na Cidade deportiva, para alivia-los problemas económicos da entidade.
"O meu ofrecemento é o de xestionar este proxecto, coa única condición de non pertencer á xunta directiva do Madrid e ser un ente independente dentro do club, e que o plan fose referendado polos socios".
...Universo'
Gómez Pintado define a súa idea como "unha especie de Port Aventura", que se financiaría a través de miles de pequenos créditos de 250.000, 500.000 e 1.000.000 de pesetas.
O empresario opina, ademais, que no contencioso que teñen o Concello de Madrid e o Real Madrid sobre a Cidade deportiva, "o concello ten toda a razón ó negarse para que este proxecto se realice.
"Como madrileños e madridistas, debemos ter orgullo e non lle pedimos cousas ilegais".
Schuster pídelle tres millóns de dólares ó Leverkusen
O futbolista alemán Bernd Schuster, "anque de mala gana", está disposto a rescindi-lo contrato co Leverkusen, pero esixe unha indemnización de aproximadamente tres millóns de dólares, publicaba onte a revista especializada Sport-Bild.
O medio indica que foi a muller e representante de Schuster, Gaby, a que mencionou esa cifra nunha reunión que mantivo recentemente con Rainer Calmund e Kurt Vossen, secretario técnico do club e xefe da sección de fútbol, respectivamente.
Nesa oportunidade, Gaby Schuster subliñaría que ela e o seu home se senten "sumamente felices" en Leverkusen e que o único que está enfadado sería Erich Ribbeck, adestrador do equipo renano, informa a devandita publicación especializada.
O Newcastle confirma a fichaxe de Asprilla
Sir John Hall, presidente do Newcastle, afirmou onte que o traspaso do colombiano Asprilla ó club líder da liga inglesa, está "practicamente pechado".
"Tal como eu o entendo, os problemas xa se resolveron e esperamos que veña a Newcastle asinar", díxolle Hall á BBC.
"Non creo que teñamos dificultade ningunha para facernos cun permiso de traballo", engadiu.
A fichaxe do xogador do Parma polo Newcastle encontrou numerosos atrancos na súa execución.
O pasado domingo, o presidente do club, Giorgio Pedraneschi, rompeu o trato logo de que os ingleses amosasen a súa inquietude sobre unha suposta lesión de xeonllo do colombiano e pedisen unha reducción do traspaso, fixado en ó redor de 1.250 millóns de pesetas.
Un 266 por cento
Os investimentos en Cultura incrementáronse un 266 por cento nos últimos once anos, segundo un informe deste departamento, que onte difundiu a súa titular, Carmen Alborch.
As cifras da Cultura, que analiza o período comprendido entre 1983 e 1995, afirma que desde 1983 se construíron ou rehabilitaron completamente 22 sedes e parcialmente 15 das 51 bibliotecas do Estado existentes.
O Plan de Rehabilitación de Teatros recuperou 39 teatros desde 1986.
ATT, en Philips
A Comisión Europea autorizoulle onte ó xigante estadounidense ATT a comprar dúas unidades do sector de telecomunicacións públicas da multinacional holandesa Philips.
A operación inclúe tamén a toma de control por ATT das organizacións de vendas do sector telecomunicacións de Philips en once países comunitarios e outros dous europeos.
A operación só terá efectos complementarios se se teñen en conta as enormes cifras de negocio de ATT e Philips.
Intelsis e Nokia únense na subministración de sistemas de cable
Nokia Satellite AB de Suecia, filial de Nokia Consumer Electronics, e Intelsis Sistemas Inteligentes, S.A. de España asinaron un acordo para a producción e a distribución do sistema de pago para televisión por cable en España e Portugal.
Intelsis é líder da subministración de equipos de CATV (televisión por cable) no mercado español, que está comezando a migrar desde a tecnoloxía de banda estreita ata os sistemas avanzados de banda ancha para permitir televisión de pago.
Nokia, pola súa parte, é líder en Europa.
A tecnoloxía de televisión de pago de Nokia está baseada na técnica dixital de intercambio de liñas.
A imaxe é codificada variando ó chou a orde das 625 liñas, o que lle ofrece ó operador de cable un alto nivel de seguridade.
Estes sistemas, chamados LS-256, son moi utilizados, entre outros, por Suecia Cable-TV, quen insiste na súa alta seguridade para derrota-la piratería.
Incluso están utilizando o Nokia LS-256 nunha das primeiras experiencias piloto do mundo de Video On Demand.
Estanse utilizando no mundo millóns de sistemas de TV de pago analóxicos de primeira xeración, baseados en supresión de sincronismos e inversión de vídeo, pero estes sistemas están afectados pola piratería, o cal dana seriamente o desenvolvemento do negocio da televisión por cable.
O LS-256 ofrece unha solución ideal.
Intelsis Sistemas Inteligentes é unha empresa creada en 1989 en Santiago baixo a denominación de Televés Sistemas, cambiando o seu nome en xaneiro do 93 como resultado dunha nova etapa de crecemento e de diversificación.
As súas áreas de actividade principal son estacións terreas para comunicacións vía satélite (televisión, voz e datos).
Industria ordénalle a Emrisa unha auditoría das minas de cuarzo
O director xeral sospeita que pode estar enganando á consellería
O director xeral de Industria, Joaquín del Moral, sospeita que a realidade non se corresponde cos datos de extracción de mineral de cuarzo aportados anualmente por Erimsa á Administración autonómica.
"Sospeito que nos poden estar enganando", declara.
A empresa mineira, que explota os mellores xacementos de cuarzo de Galicia, encargoulle unha auditoría a Norcontrol.
Aspecto da mina de Serrabala
A Consellería de Industria e Comercio instou a Erimsa para que presentase unha auditoría elaborada "por unha empresa recoñecida polo Ministerio de Industria e colaboradora da Administración en asuntos mineiros" para coñece-la situación da explotación dos xacementos de cuarzo da citada empresa en Galicia.
Norcontrol, filial de Unión Fenosa, será a encargada de analiza-los recursos futuros do mineral.
O director xeral de Industria, Joaquín del Moral, sinalou onte que a Administración autonómica tomou cartas no asunto "a raíz das denuncias de Juan Miguel Villar Mir e doutros socios".
César Guerrero, cun 13,83 por cento de Erimsa, requiriu notarialmente a Eduardo Goyoaga, presidente da citada empresa o pasado 16 de xaneiro.
Guerrero denunciou a extracción de "centos de miles de toneladas anuais de mineral de cuarzo con destino á producción e venda de áridos para a construcción e obras que, nunha porcentaxe moi estimable, eran aptas para a producción de silicio manganeso e ferro silicio".
Ante a explotación "cada vez máis irregular de Serrabal", o socio de Erimsa requiriu "informes exhaustivos sobre o volume de producción, sobre a intensidade de explotación, establecemento dunha oficina de control e a posta en coñecemento destes feitos ás autoridades da Xunta".
Del Moral asegura que Erimsa presenta un informe anual sobre a extracción, elaborado por Initran, pero tamén recoñece que "poden estar enganándonos".
"É a miña sospeita", admite o director xeral de Industria en alusión á posibilidade de que estas contas non se correspondan co que en realidade extrae Erimsa.
Norcontrol entregará a auditoría "antes do 15 de febreiro", segundo Del Moral, quen recalcou que, en función dos seus resultados, "nos pronunciaremos nosoutros".
Pola súa parte, o director da División Industrial de Norcontrol, Evaristo Gómez, sinalou que o estudio "valorará as reservas" das minas de Erimsa.
A empresa auditora pretende "ultimar e entrega-lo informe o venres".
Evaristo Gómez argumenta, sen entrar en detalles, que os estudios de prospección da firma mineira "son de hai moitos anos".
Norcontrol garante que os datos que "reflectiremos no informe é o que obxectivamente nosoutros vimos e constatamos".
Alta tecnoloxía
O cuarzo, coñecido en Galicia como seixo, é a materia prima fundamental para a producción do silicio metal, ferrosilíceo e silicio manganeso.
Está considerado como mineral de alta tecnoloxía.
Os accionistas cren que Fesilse e Elkem vulneraron o equilibrio pactado
O capital noruegués controla Erimsa.
Entre Eduardo Goyoaga e Nor Kvarts, empresa que representa os fabricantes nórdicos Elkem e Fesil, teñen nas súas mans o 52,85 por cento das accións da empresa mineira, que representan 55.497 títulos.
Eles fan e desfán.
Erimsa nace o 18 de decembro de 1979.
Alí estaban Eduardo Goyoaga, co 25 por cento; César Guerrero, con outro tanto, e Carburos Metálicos, coa metade da sociedade e o compromiso de adquiri-lo sesenta por cento da producción das minas da sociedade.
Hai trece anos Erimsa acordou a entrada do capital noruegués, pero só cunha terceira parte.
Ó igual que os dous socios independentes e o fabricante nacional.
Foi un pacto consensuado.
Xa posteriormente, Ferroatlántica fíxose con Carburos Metálicos e desembarcou en Erimsa baixo unha tormenta provocada polo capital noruegués.
A división de ferrosilíceo de Carburos Metálicos pasou a poder de Juan Miguel Villar Mir tralas negociacións de adquisición que este mantivo con Air Produts.
Os noruegueses tiñan o dereito de tenteo ante o cambio de propietario do 33,33 por cento das accións.
Pero o presidente de Ferroatlántica ideou a creación doutra sociedade, denominada Hóldign 321, onde se mantiña a presencia de Carburos Metálicos, co 24% das accións.
O resto era da sociedade de Villar Mir.
Así, evitábase o control da maioría por parte dos nórdicos.
A Nor Kvarts sentoulle a corno queimado.
E a firma ideou outra alternativa para facerse con Erimsa.
Naceu Montehano.
Segundo parte dos accionistas, Elkem e Fesil saltaron os pactos, que reflectían a filosofía de equilibrio en 3 partes iguais: fabricante nacional, fabricante estranxeiro e socios independentes
Eduardo Goyoaga, segundo parte dos accionistas, dobrouse ó capital noruegués e accedeu á constitución no gran ducado da sociedade Montehano Luxemburgo, onde Nor Kvarts acapara a maioría _76%_ e o socio basco, só o 26%.
Goyoaga vincúlase ó socio estranxeiro.
E a súa posición como socio independente queda en interdicto e cuestionada polo resto.
"Goyoaga actúa ó dictado noruegués"
O presidente de Ferroatlántica e da constructora Obrascón, Juan Miguel Villar Mir, non ten pelos na lingua.
Fala claro.
Ó seu xuízo, Eduardo Goyoaga, que inicialmente controlaba o 25% de Erimsa e logo, xunto co outro socio independente, o 33%, "actúa sempre ó dictado dos noruegueses".
Unha e outra vez insiste en que "os noruegueses (Nor Kvarts) vulneraron o acordo de participacións iguais e compraron dun xeito habilidoso en Luxemburgo a participación dun socio español".
Villar Mir, que é socio e cliente de Erimsa, lamenta que os nórdicos "controlen algo máis da maioría, aínda que unha parte figura ó nome de Eduardo Goyoaga".
Ambos controlan o 52,85% e, por conseguinte, a sociedade.
Villar Mir pelexará polo equilibrio, que "figura en tódolos pactos de entrada dos noruegueses".
Porque o pacto basco-noruegués "non é legal".
A outra parte
Eduardo Goyoaga, que a título individual ten o 11,80% das accións de Erimsa e, asemade, o 26% de Montehano Luxemburgo, empresa que conta co 7,71 do capital da firma mineira, argumenta que "os estatutos asignábanme potestade para constituír unha filial", di en alusión á sociedade con sede no Gran Ducado, da que engade que se "constituíu para evitar males maiores".
As vendas en Castro de Lea alcanzaron case os 36 millóns
A un total de 35.800.000 pesetas ascenderon as vendas rexistradas onte no mercado comarcal de Castro Riberas de Lea, despois de que os compradores adquirisen 588 das 604 reses que concorreron ó recinto feiral, segundo o servicio municipal.
Os 389 tenreiros de recría foron vendidos a prezos que oscilaron entre as 43.000 e as 65.000 pesetas, os de raza roxa de primeira, e entre 35.000 e 43.000 pesetas, os de segunda.
Os mestizos de primeira alcanzaron unha cotización de entre 38.000 e 64.000 pesetas, mentres que os de segunda se venderon a prezos de 30.000 a 38.000 pesetas.
Os frisóns de primeira tiveron prezos de 26.000 a 36.000 pesetas e os de segunda vendéronse de 15.000 a 26.000 pesetas.
Constituído por unanimidade o consello de administración de Mercagalicia
O consello de administración de Mercagalicia constituíuse onte no transcurso dun acto que se celebrou no concello compostelán.
O alcalde é o presidente do devandito consello e nel están tamén presentes o concelleiro do equipo de goberno, Xosé Manuel Villanueva; Jesús Pampín, do Partido Popular; e a voceira do BNG, Encarna Otero.
Tamén pertencen a el dous representantes de Mercasa, o secretario do concello santiagués e un representante da delegación do Ministerio de Agricultura en Galicia, que onte non asistiu á sesión constituínte.
Os membros do consello amosáronse partidarios, de forma unánime, de adopta-las medidas que sexan precisas con obxecto de relanzar Mercagalicia como mercado maiorista.
Anunciaron ademais que a próxima reunión do organismo se realizará a finais deste mes e que nela tratarán de aproba-las contas e a memoria do ano pasado.
Tamén se falou da presentación dun plan estratéxico para o Tambre.
En Santiago gañou 8.234 pesetas en 1890
A institución monetaria foi unha sociedade anónima ata 1962 e os beneficios de cada sucursal figuraban no cadro de operacións da memoria que se realizaba ó finalizar o ano
O Banco de España en Santiago finalizou o ano 1890 cuns beneficios de 50.963 pesetas e 42.729 de gastos.
A ganancia líquida obtida nese ano foi de 8.234 pesetas con 29 céntimos.
O organismo, o mesmo que a sede central e as demais sucursais, estivo constituído como Sociedade Anónima ata a súa nacionalización en 1962.
O billete de curso legal era propiedade da entidade e a moeda do Tesouro Público.
A delegación de Santiago encargábase de atende-la banca local, deposita-los fondos do Tesouro, custodiar depósitos e surtir de papel diñeiro as poboacións dependentes desa entidade.
Na primeira fotografía aparece o edificio que o Banco de España en Santiago arrendou na Praza da Universidade e que foi a segunda sede da entidade.
A primeira estaba no edificio de Casas Reais que actualmente ocupa o Banco Simeón.
Actualmente, o banco está situado na Praza das Praterías.
A fotografía inferior foi tomada en 1936 e amosa os membros da xunta directiva da sucursal.
O Banco de España creouse no ano 1781, segundo se relata na Memoria Histórica sobre o Banco Nacional elaborada polo primeiro gobernador, Ramón Santillán.
O organismo naceu co nome de Banco Nacional de San Carlos, durante o reinado de Carlos III.
O primeiro ministro, Conde de Floridablanca, foi o principal alentador da creación do banco.
Floridablanca consideraba o papel diñeiro como medio de satisface-la demanda de liquidez e de colma-los desfases existentes entre as chegadas de material americano, sobre todo, en plena época de enfrontamentos navais con Inglaterra.
A entidade, desde os seus inicios ata o ano 1962, estivo constituída como Sociedade Anónima.
Polo decreto lei 18/1962, publicado no BOE do 13 de xuño dese mesmo ano, o Banco de España nacionalízase e pasa a ser unha sociedade estatal de dereito público.
Ata ese momento, o billete de curso legal era propiedade do banco e as moedas pertencían ó Tesouro.
O Banco de España desempeña, segundo explica Pedro Tedde de Lorca no seu estudio sobre o organismo entre os anos 1782 e 1982, tres funcións fundamentais, "regula-lo mundo das institucións crediticias, desenvolve-la política monetaria do Goberno e atende-la ordenación da liquidez, é dicir, á creación controlada de diñeiro".
A institución nacional poderíase definir como 'Banco de Bancos' _é á banca o que calquera oficina ó particular_ e 'Banco del Tesoro' xa que a entidade deposita os fondos do Tesouro e as contas.
Consecuentemente, tódolos organismos, como a Xunta de Galicia na sucursal de Santiago, operan no Banco de España.
Ademais, o Banco de España ocúpase da emisión de billetes, o que constitúe o seu privilexio e deber fundamental.
Función da oficina
Nos seus primeiros tempos, como se explica na 'Real Cédula de creación do Banco de San Carlos', o obxecto da institución é <distinto tipo="outra_lingua">"formar una Caja general de pagos y reduccións, tomar a su cargo los Asientos del Exército y la Marina dentro y fuera del Reyno y el pago de todas las obligaciones do Giro en los Países extranjeros"</distinto>.
Estes eran precisamente os labores que se desempeñaban desde a sucursal do Banco de España en Santiago creada en 1886.
Segundo explica o seu director, Joaquín Díaz de Rábago, na Memoria de 1891, a oficina encargábase de surti-la súa área de influencia de billetes de Banco, que, explicaba Díaz de Rábago, <distinto tipo="outra_lingua">"eran poco menos que totalmente desconocidos en esta plaza:</distinto>
A sucursal de Santiago abriu as súas portas cun fondo inicial en caixa de 300.000 pesetas, que ó final do exercicio do ano 1887 se incrementaran ata sumar un total de 1.289.200 pesetas e 10 céntimos.
O ano 1888 pecha cunha caixa metálica de 1.527.534 pesetas e 65 céntimos, o 1889 con 2.456.596 pesetas con 75 e o ano 1890 cun total de 1.846.188 con 63.
<distinto tipo="outra_lingua">"Cifra que si resulta inferior a la del anterior</distinto> _precisa a Memoria_ <distinto tipo="outra_lingua">es porque en este último año se remesó esta sucursal 500.000 pesetas a la de Vigo, 700.000 a la de Coruña y 1.005.506'32"</distinto>.
No referente ó Tesouro público, Díaz de Rábago explica no documento que <distinto tipo="outra_lingua">"como la plaza de Santiago es más mercantil que industrial, y centro del que se surten las pequeñas poblaciones a que extiende su dilatado radio de acción, y en lo que dice referencia al Tesoro público, recauda más de lo que satisface, es natural que los billetes de banco, hoy difundidos por todo su reino, se aglomeren aquí, y sean entregados a la sucursal en diversas cuentas corrientes"</distinto>.
Ó final do informe económico contido na Memoria de 1891, aparecen varios cadros de contas referentes á situación da Sucursal o 31 de decembro de 1890, nos que se amosan as operacións realizadas polo Banco no dito ano.
Merece resaltar, ó revisa-los datos económicos, a contía dos beneficios, baixas e outros datos que figuran na Memoria do Banco de España en Santiago.
Por exemplo, o total de gastos no cadro de operacións de 1890 ascendía a 42.230 pesetas, das cales 2.545 se empregaran en alugueiro de locais e 2.209 se destinaran a material.
Os beneficios correspondentes a 1890 ascendían a 50.963 pesetas e a 42.729 os gastos.
A ganancia líquida dese ano foi de 8.234 pesetas e 29 céntimos.
Galegos ilustres vinculados á institución
Ademais de representa-la entidade nas diferentes sucursais situadas na comunidade, foron moitos os galegos vinculados ó Banco de España en tódolos seus anos de actividade.
Colaboraron coa institución profesionais de tódolos ámbitos, economistas, investidores e incluso artistas.
O famoso pintor ferrolán Fernando Álvarez de Sotomayor foi un dos encargados de vesti-las dependencias do edificio do Banco de España en Madrid.
A contribución de Sotomayor é un retrato pintado en París ó gobernador do Banco en 1930, Juan Antonio Gamazo y Albarca, conde de Gamazo.
O pintor é famoso polos seus retratos do agro galego.
Destaca tamén o debuxante e pintor Cosme Acuña y Troncoso, nado na Coruña en 1760, que realizou a maior parte dos debuxos de adorno que se gravaron para o Banco de San Carlos.
Pertenceu á academia de San Fernando, da que chegou a ser director e máis tarde expulsado por desavinzas cos seus compañeiros.
Un ilustre compostelán, José Varela de Limia y Menéndez, Vizconde de San Alberto, foi outro dos galegos vinculados ó Banco de España.
Formaba parte en 1936 da xunta administrativa da sede central do Banco de España, gobernada por Alfredo Zavala y Lafora.
Ambiciosos proxectos
O Banco de España, nos seus primeiros anos, abordou varias empresas, desde a participación en sociedades, como a Real Compañía de Filipinas, ata investimentos en obras públicas, como o fabuloso e orixinal proxecto de abrir un canal navegable desde as proximidades de Madrid ata o porto de Sevilla.
A súa pretensión, empresa impensable na época, era instalar un peculiar porto en Madrid facendo navegables os ríos Manzanares e Guadarrama para poder chegar vía fluvial a Sevilla.
O Banco conseguiu tamén obte-lo monopolio da extracción de prata, o que levantou fortes protestas en varios sectores de opinión.
A entidade colaborou tamén no financiamento das guerras coloniais, chegando a representar os activos do Banco fronte ó sector público o 73 por cento dos totais.
Confianza estable
O crecente pesimismo entre os operadores e os consumidores en Alemaña provocou que permaneza invariable o índice de confianza na situación económica no resto da Unión Europea (UE) durante xaneiro de 1996, segundo datos que publicou onte a Comisión Europea.
A enquisa realizada entre consumidores e industriais destaca, non obstante, que por primeira vez desde agosto de 1995 a confianza xeral dos europeos na situación económica permanece estable.
O peso da privada
O presidente da compañía Sevillana de Electricidad, Fernando de Ybarra, manifestou onte que as empresas privadas aportan o 60% do investimento productivo en España, mentres que a Administración ofrece o 18% e a economía familiar completa o 22 por cento restante.
Ybarra criticou o cambio de tendencia producido nas Administracións Públicas desde mediados da década dos oitenta, co paso dunha política de fomento do aforro público a un "auténtico desaforro público".
A economía española despegará no segundo semestre, segundo Solbes
Medrou un 3 por cento o pasado ano, con 305.000 novos ocupados
A economía española creceu en 1995 un 3 por cento, segundo estimacións provisionais do Ministerio de Economía, feitas públicas onte, o que contribuíu a un aumento medio do emprego dun 2,6%, que se cifra en 305.000 novos ocupados, por encima do estimado.
A taxa de paro reduciuse un punto no 95
O Ministerio de Economía, do que é responsable Pedro Solbes, recoñece no seu último informe de Conxuntura que o crecemento do PIB se sitúa por encima do previsto nos Presupostos de 1995 (2,8 por cento), pero é unha décima inferior á estimación realizada en setembro pasado para o conxunto do exercicio, que foi do 3,1 por cento.
Isto debeuse á desaceleración no ritmo de crecemento da economía, observada no segundo semestre do ano, que foi, sen embargo, máis suave en España ca noutras economías europeas, como Francia e Alemaña.
Confianza
A opinión dos analistas lembra que esta desaceleración non é máis que unha pausa no crecemento e precisa que a recuperación da confianza dos axentes económicos e a continuación da baixada dos tipos de interese serán elementos suficientes para que ó longo de 1996 se recupere de novo o ritmo de crecemento propio dunha fase expansiva.
Reformas
Economía agrega que a posta en marcha das reformas estructurais que necesita a economía europea "debería potencia-lo crecemento e despexa-las graves incógnitas que minan a confianza dos axentes económicos".
O informe cualifica de claramente positivo o balance da economía española en 1995 e afirma que anque o lento despegue do consumo privado lle imprimiu unha certa pausa á recuperación, esta aséntase sobre bases máis sólidas ca noutras fases expansivas, polo que é de prever que na segunda metade do ano 1996 o ritmo de crecemento recobre un maior dinamismo.
O crecemento do PIB en España en 1995 estivo determinado polo comportamento da demanda interna, que aumentou un 3,4 por cento, fronte ó 2,7 previsto nos Presupostos dese ano, o que permitiu compensa-la contribución negativa do saldo exterior, que detraeu medio punto o crecemento da economía.
Superávit
Non obstante, apunta, a balanza de pagos por conta corrente rexistrou un superávit da orde do 1 por cento do PIB, gracias ó superávit da balanza de bens e servicios e a mellora das balanzas de rendas e transferencias.
Dentro da demanda interna, o compoñente máis dinámico foi o investimento, que medrou en termos reais un 9 por cento, case o dobre que o inicialmente previsto, mentres que o consumo privado só aumentou un 1,8 por cento.
A taxa de paro reduciuse en 1995 un punto, do 24,2 ó 23 por cento, gracias ó aumento da ocupación, que Economía cifra nunha media anual de 305.000 novos empregos, 120.000 máis dos que se estimaron nos Presupostos para 1995.
O informe do departamento que dirixe Pedro Solbes redondea así unha panorámica optimista de cara á evolución económica cara ó futuro.
A industria perdeu o 78% do mercado interno en sete anos
As empresas industriais españolas non aproveitaron a expansión económica e o tirón da demanda entre 1985 e 1991, período no que perderon un 78 por cento da cota de mercado interior, segundo un estudio elaborado pola Asociación de Amigos da Universidade Politécnica de Cataluña.
Segundo o presidente desta entidade, Jordi Mercader, a industria española sempre estivo demasiado sometida ós cambios cíclicos da economía, polo que unha política industrial non pode "aparecer ou desaparecer" de maneira conxuntural.
O estudio sobre a política industrial española reflecte, segundo o seu coordinador, o profesor Modest Fluviá, que o período expansivo da segunda metade dos anos oitenta "disfrazou" a perda de competitividade e de cota interior de mercado por parte das empresas industriais españolas.
Tamén durante este período, os beneficios xerados no sector industrial non deixaron entreve-los problemas que ocasionaba unha peseta sobrevalorada e uns custos laborais e de prezos á alza, que ían minando a competividade do sector.
O informe tamén constata a pouca presencia da banca no sector industrial, con baixos niveis de financiamento a longo prazo en comparación a outros países, o que afecta negativamente sobre todo as pequenas e medianas empresas.
Un dos puntos febles da industria española é, segundo o estudio, o déficit en formación ocupacional respecto doutros países, xa que, mentres as empresas españolas destinan a programas de formación dos seus traballadores en torno a un 2 por cento da masa salarial, Xapón dedica un 9 por cento e Francia un 5,9%.
Tamén se pon en cuestión a situación das infraestructuras en España.
Prevese que o IPC baixe ó 3,5% durante estes meses
A esta evolución, explica o informe, contribuíu non só o crecemento da economía, senón tamén o bo comportamento do mercado laboral, o mantemento por segundo ano consecutivo da moderación salarial e os efectos da reforma laboral.
No terreo da inflación, o ano 1995 pechou cun IPC do 4,3 por cento, o que impediu avanzar no proceso de converxencia cos países da UE, segundo recoñece Economía.
Os resultados en inflación, peores dos previstos, víronse influídos polo impacto da suba do IVE e dos impostos especiais, a seca e os prezos dos bens industriais.
A desaparición da maioría destes factores permitirá, espera o ministerio, que nos primeiros meses de 1996 a inflación se rebaixe ó 3,5 por cento, cifra obxectivo do Goberno para o conxunto do ano.
Os resultados en materia de déficit en 1995 foron mellores que en inflación, apunta o informe, que confirma que o obxectivo de déficit público do 5,9 por cento do Producto Interior Bruto previsto para ese ano no Programa de Converxencia será conseguido.
O Estado reduciu nun 9,2 por cento os seus "números vermellos" para situarse nunha cifra equivalente ó 4,5% do PIB.
Modérase o aumento do déficit comercial
O déficit comercial superou en 1995 os 2,8 billóns de pesetas, un 13,4 por cento máis que en 1994, pero menor do esperado, segundo datos facilitados onte polo Ministerio de Economía e Facenda.
Estas cifras supoñen unha moderación no ritmo de crecemento.
O déficit comercial, que aumentou un 13,4 por cento no pasado exercicio, rexistrou unha forte moderación no seu ritmo de crecemento ó longo do ano, segundo Economía, que explica que durante o primeiro trimestre o desequilibrio comercial experimentou un aumento de nada menos que o 50 por cento.
Malia iso, estímase que a achega das operacións do comercio exterior de bens ó crecemento do PIB en 1995 será algo máis negativa da estimada inicialmente.
O gobernador do Banco de España, Luis Ángel Rojo, contestou onte na clausura das xornadas 'Análise e perspectivas da empresa española nunha economía aberta', ás críticas do ex ministro de Economía Miguel Boyer sobre a unión monetaria e advertiu que confiar nunha ampliación dos prazos pode poñer en perigo o obxectivo de converxencia e levarnos á "autoexclusión".
Rojo, ante máis dun cento de dirixentes empresariais, refutou os argumentos expostos por Boyer e defendeu as vantaxes da divisa única europea.
Mercagalicia acumulou 152 millóns de perdas en dous anos
Mercagalicia acumulou en dous anos unhas perdas de 152 millóns de pesetas, segundo informou onte a portavoz municipal do Partido Popular, María Jesús Sáinz, que presentou ademais un paquete de medidas pensadas para resolve-la delicada situación económica do complexo.
Na súa comparecencia ante os medios informativos, mostrouse partidaria de realizar un control eficaz da xestión e, por outro lado, insistiu na necesidade de elimina-los gastos superfluos.
María Jesús Sáinz, asegurou que, o seu xuízo, o fallo na política de maioristas foi un dos detonantes da crise.
A constructora San José adquire o 24,9% de Huarte
A compañía, a cambio, fará unha reducción de capital
Un plan de reestructuración financeira e accionarial acordado onte asegurará o futuro de Huarte e suporá o primeiro paso para conseguir de inmediato un acordo cos acredores da compañía.
A pontevedresa Constructora San José adquire o 24,9 por cento do capital actual e achega 2.500 millóns de pesetas, ampliando así o seu capital.
A constructora pontevedresa achega os 2.500 millóns de capital
A primeira firma galega de construcción, San José, adquiriu o 24,9 por cento do capital de Huarte, que na actualidade está construíndo o novo hospital clínico de Santiago.
O aporte da firma pontevedresa á operación alcanza os 2.500 millóns de pesetas.
O consello de Administración estará presidido por Miguel Zorita Lees, director xeral do Banco Exterior de España, do grupo Argentaria.
Segundo o acordo asinado pola empresa tentarase facer un refinanciamento a longo prazo de 15.199 millóns de pesetas en créditos sen garantía (8.079 millóns de crédito puro e 7.120 millóns en obrigacións).
A débeda a curto prazo poderá ser refinanciada a sete anos con dous de carencia do principal (capital sen intereses) a un tipo de interese inferior ó de mercado.
Os bancos van a adquirir unha participación bastante importante no capital da constructora e converten 1.662 millóns de pesetas de créditos sen garantía en crédito subordinado capitalizable.
Así mesmo, refinancian 8.079 millóns de pesetas de crédito puro, dos cales 483 millóns se amortizan en sete anos e medio sen intereses.
As entidades achegan un novo crédito de 3.710 millóns de pesetas, renovan as liñas de desconto, cancelan 7.199 millóns de pesetas de créditos hipotecarios, mediante a concesión en pago de activos inmobiliarios, e comprométense a manterse no accionariado de Huarte catro anos.
Constructora San José poderá recibir accións de Huarte sempre que o requira e formule unha OPA se é preciso.
A cambio, Huarte acometerá, se iso é necesario, unha reducción de capital para compensar perdas e unha ampliación de capital que faga posible a achega de 5.000 millóns de pesetas por parte das entidades financeiras e Constructora San José.
A empresa Huarte respectará os dereitos de subscrición preferente dos accionistas minoritarios nas ampliacións de capital que sexan necesarias ó longo desta operación, e non repartirá dividendos mentras non estean pagados os créditos que se renegocian.
A primeira sucursal abriuse na Coruña
En decembro de 1874 foi inaugurada a oficina na cidade herculina.
Despois da reforma económica do ministro Camacho, Ourense, Lugo, Santiago e Pontevedra puideron instala-las súas delegacións en 1886
A entidade bancaria nacional principiou a abri-las primeiras sucursais a raíz dunha aperturista lei, aprobada o 28 de xaneiro de 1856, pola que se autorizou a pluralidade de bancos de emisión.
A nova normativa foi recibida con moito entusiasmo polos comerciantes e industriais da Coruña, que en 1874 puideron realiza-las súas transaccións na nova sucursal da entidade.
Despois da reforma económica impulsada polo ministro Camacho en 1881, ampliáronse as competencias do Banco de España e abriuse un gran número de sucursais, entre elas as de Santiago, Lugo, Ourense e Pontevedra, que foron inauguradas no ano 1886.
A Lei liberal aprobada en xaneiro de 1856, que permitía a apertura de sucursais nas provincias, foi criticada polos partidarios do monopolio madrileño pero atopou unha resposta entusiasta por parte dos comerciantes e industriais coruñeses
Edificio do Banco de España na Coruña, que foi construído en 1926
Real Cédula de creación do Banco de San Carlos
En Galicia existen actualmente, ademais da sucursal de Santiago, a da Coruña, que foi a primeira en inicia-las súas operacións, o 9 de decembro 1874.
A seguinte foi a de Ourense, o 1 de outubro de 1886 só un día antes da inauguración da oficina de Pontevedra.
A de Lugo foi inaugurada o 25 dese mesmo mes.
O edificio no que a sucursal opera actualmente, situado na rúa Xeneral Franco, foi inaugurado o 9 de setembro de 1902 e realizado polo arquitecto José de Astiz Bárdena, igual que o de Pontevedra, que iniciou as súas operacións o 17 de agosto de 1903.
O Banco de España na Coruña preside, desde o ano 1926, a rúa Durán Loriga.
Astiz foi tamén o encargado, xunto con Pedro Mariño, do deseño do edificio.
José Yarnoz Larrosa e Juan de Zavala e Lafora foron os arquitectos encargados de levanta-lo edificio do Banco de España en Ourense, situado na rúa José Antonio e inaugurado o 3 de agosto de 1930.
A apertura da sucursal na Coruña como primeira sucursal de Galicia, responde á gran actividade económica que había na cidade, centro de operacións financeiras da comunidade.
A decisión de instalar sucursais nas poboacións máis importantes de España, naceu a consecuencia da aprobación da Lei do 28 de enero de 1856.
Era unha normativa liberal que lle deu paso á pluralidade de bancos de emisión, cun máximo dun por praza.
Isto supuxo un avance moi grande na política económica española e desembocou nunha frenética actividade financeira.
A penas aprobada a lei, creáronse bancos de emisión en Bilbao, Santander, Málaga, Sevilla, A Coruña e outras cidades, sempre por decisión de comerciantes e empresarios locais.
A primeira sucursal aberta en España foi a de Cádiz, no ano 1783, cando a entidade recibía aínda o nome de Banco de San Carlos, que antes de toma-la denominación actual, en 1856, chamouse tamén Banco de San Fernando entre os anos 1829 e 1856.
No ano 1844 rompeu o monopolio emisor do Banco de España (daquela de San Fernando).
Un audaz financeiro, José de Salamanca y Mayol, realizou o proxecto de creación dun organismo que levaría o nome da raíña Isabel II.
Tódolos recursos legais que presentou o Banco de San Fernando foron inútiles.
As hostilidades entre ámbalas entidades chegaron a tal punto que empezaron a prexudicarse mutuamente nunha verdadeira guerra monetaria.
Unha das manobras consistía _segundo relata un estudio de Tedde de Lorca_, "na brusca presentación ó seu cobro, na caixa de calquera de ámbolos institutos, por parte de axentes da entidade contraria, dun voluminoso paquete de billetes, buscando a declaración de falta de liquidez e o conseguinte rexeitamento do público".
O Banco de Isabel II foi decisivo no desenvolvemento da banca española.
Producíronse progresos importantes como a creación dos préstamos en conta corrente, os adiantos a sociedades sobre o valor dos seus propios títulos e os billetes de baixa denominación que podían participar nun número maior de transaccións.
Nova normativa
Como consecuencia da revolución de 1854 e do ascenso do partido liberal ó poder, a entidade monetaria sufriu unha profunda transformación e recibiu o seu nome actual.
O partido liberal autorizou a creación de sucursais nas provincias, medida que provocou graves críticas por parte dos partidarios do monopolio madrileño e encontrou unha resposta entusiasta nos núcleos de comerciantes e industriais que consideraban preciso, para as súas transaccións, supera-la escaseza de medios de pagamento existente.
Os comerciantes e industriais da Coruña recibiron con especial agrado a nova normativa, e en 1874 puideron realiza-las súas transaccións na nova sucursal do Banco de España, primeira en Galicia.
O país vivía mergullado nunha profunda crise económica, eran os últimos anos do sexenio revolucionario e a Débeda do Estado medraba de forma alarmante.
O ministro Juan Francisco Camacho conseguiu, coa súa reforma do crédito público de 1881, estabiliza-la débeda, que aínda era moi alta.
Esta medida, moi loada polos historiógrafos económicos, permitiu amplia-las competencias do Banco e abrir un gran número de sucursais, como as de Santiago, Lugo, Ourense e Pontevedra.
A finais do século XIX eran xa 58 as delegacións do Banco de España.
O século XX comezou cun forte incremento de emisión de billetes.
En 1914 había, segundo Tedde de Lorca, un total de 1.623,3 pesetas en circulación.
Aumentou tamén a carteira do Banco de España relacionada coas actividades do sector privado, o que supuxo unha gran evolución da economía española, en pleno proceso de modernización.
Isto reflectíase tamén no comportamento das sucursais do Banco.
A finais do século XIX, foron considerables os fluxos monetarios desde as cidades con axencia do Banco de España cara ás caixas centrais de Madrid.
A partir de 1900 e ó longo de todo o século irá cambiando esa situación, e os recursos das sucursais quedan na súa maior parte na rexión, e incluso hai envíos de fondos desde Madrid cara a varias provincias, entre elas, as sucursais das cidades galegas: Santiago, A Coruña, Lugo, Ourense e Pontevedra.
Contrato ferroviario
O Goberno filipino asinou onte dous contratos ferroviarios por valor de 15.200 millóns de pesos, uns 73.125 millóns de pesetas (585 millóns de dólares) nos que participa un consorcio hispano-filipino.
O Departamento de Transporte e Comunicación (DOTC) asinou o contrato cun consorcio hispano-filipino, liderado pola empresa española Construccións e Auxiliar de Ferrocarriles S.A. (CAF).
O consorcio construirá unha liña entre Manila e zona de Clark.
A declaración da renda poderá facerse por teléfono e de xeito simplificado
A loita contra a fraude levantou actas por 623.000 millóns no 95
O ministro de Economía e Facenda anunciou que na próxima campaña de renda poderá facerse a declaración por teléfono.
Este sistema permitiralles ós cidadáns que utilizan o impreso abreviado comunicar telefonicamente os seus datos á Axencia Tributaria, que en días lle remitirá ó seu domicilio o impreso cuberto para que o asine e entregue nunha entidade bancaria ou en Facenda.
Deste modo, evitarase o desprazamento de miles de contribuíntes e as longas esperas ante as xanelas de Facenda para entrega-la declaración.
As actuacións de loita contra a fraude fiscal permitiron o pasado ano levantar actas por un importe de 623.000 millóns de pesetas, cifra inferior en cen millóns á correspondente a 1994, afirmou onte o ministro de Economía e Facenda, Pedro Solbes.
A menor recadación non significa, sen embargo, un retroceso na loita contra a fraude, explicou o ministro, senón que obedece á rebaixa de sancións que estableceu a nova Lei xeral tributaria aprobada en 1995.
Delicto fiscal
Entre 1991 e 1995, a Axencia Tributaria remitiulle á Fiscalía do Estado 1.200 expedientes por delicto fiscal, dos que 375 correspondían ó último ano e sumaron unha cota defraudada de 101.000 millóns de pesetas.
O 75 por cento deles remataron en sentencia condenatoria por parte dos tribunais.
A débeda instruída en 1995 por fraude cometida á Facenda Pública a través de activos financeiros elevouse a 25.600 millóns de pesetas (máis do dobre que en 1994), mentres que no sector inmobiliario ascendeu a 48.600 millóns, fronte ós 43.000 millóns do ano anterior.
No imposto do IVE, a débeda instruída foi de 38.000 millóns (22.000 millóns en 1994), entre profesionais foi de 15.400 millóns (13.700 millóns ó ano anterior).
Aduanas
As actuacións en materia de Aduanas permitiron instruír débeda por importe de 2.060 millóns (un 90 por cento máis que en 1994) e no departamento de Recadación os ingresos pola vía executiva aumentaron máis dun 20 por cento.
Dentro das medidas incluídas no Plan de loita contra a fraude, aprobado en xaneiro do pasado ano 1995, figuraba a elaboración da carta de Dereitos e Garantías do Contribuínte ante a Administración Tributaria, que onte foi presentada polo ministro.
Esta carta, da que se lles remitirán ós cidadáns 120.000 exemplares, recompila o dereito normativo nunha linguaxe usual para facelo comprensible ó maior número de persoas posible.
O gasto español está por riba do da OCDE
Durante 1996, o gasto público, expresado en termo do PIB, seguirase reducindo levemente no conxunto dos países da OCDE.
De feito, a media pasará dunha cifra estimada do 41,3 por cento en 1995 a un 41,1 por cento durante o ano actual.
Nos países europeos da área da OCDE, sen embargo, a media situarase nun 49,1 por cento para 1996.
Neste contexto, as previsións para o noso país son do 43,7 por cento, 2,6 puntos por riba da media dos países máis industrializados.
España contará, segundo as previsións da OCDE, cun gasto público do 43,7 por cento sobre o PIB en 1996.
Iso supón unha reducción de 0,5 puntos porcentuais con respecto á cifra estimada para 1995, pero segue situando a España bastante por riba da media da OCDE.
Para os custos laborais unitarios na UE, augúrase unha aceleración no seu ritmo de crecemento no 96.
O BBV liderará a conversión das eléctricas
O Consello de Ministros autorizou onte a conversión en títulos da débeda acumulada nas empresas eléctricas pola moratoria nuclear e aprobou a proposta do grupo de entidades financeiras encabezado polo Banco Bilbao Vizcaya (BBV) para asegurar esta operación financeira, informou o Ministerio de Industria.
O procedemento para esta operación, aprobado polo Goberno, consiste na conversión da débeda de 729.000 millóns de pesetas en títulos negociables nos mercados.
Estes títulos corresponden á débeda xerada polas centrais nucleares en moratoria de Lemoniz e Valdecaballeros (718.000 millóns), pertencentes a Iberdrola e Sevillana de Electricidad e Trillo II (11.000 millóns), propiedade de Endesa e Unión Fenosa.
A operación realizouse segundo o procedemento presentado polas empresas eléctricas ó Goberno a proposta do BBV, Argentaria, BCH, Caja de Madrid, e Chemical Bank.
Estas entidades actuarán como aseguradoras da operación, mentres que o Instituto de Crédito Oficial (ICO) o fará como axente financeiro.
O anuncio desta operación abriu unha nova batalla entre o BBV e o Banco Santander que, integrado nun grupo coa CECA e Societe Generale, presentou tamén unha proposta alternativa para lidera-la operación de "titulización".
A participación do BBV no capital de Iberdrola e Sevillana provocou o recelo do consorcio do Santander que esixiu "transparencia e rigor" no proceso de adxudicación.
O ministro de Industria e Enerxía, Juan Manuel Eguiagaray, cualificou, en declaracións ós periodistas, de "importante novidade" esta decisión que permitirá "acurta-la duración da débeda, abarata-lo seu custo e beneficiar ó consumidor".
O titular de Industria afirmou que a aprobación do procedemento de conversión "terá un efecto positivo sobre a situación económica das eléctricas afectadas, fundamentalmente Iberdrola e Sevillana, que acaparan a maior parte desta débeda".
Superávit da balanza por conta corrente no 95 de case 1 billón
O déficit comercial incrementouse nun 14%
A balanza por conta corrente rexistrou un superávit de 913.200 millóns no 95, mentres que o déficit comercial creceu un 14% ó situarse en -2,19 billóns, segundo os datos provisionais rexistrados polo Banco de España.
En decembro pasado, o superávit corrente alcanzou os 145.600 millóns debido á reducción do déficit comercial e da positiva evolución do saldo de rendas.
Segundo o banco emisor, o cambio no signo da balanza por conta corrente (913.200 millóns), fronte a un déficit de 514.700 millóns rexistrados no 94, obedece á notable melloría nas partidas de servicios (máis de 2,1 billóns), rendas (-474.200 millóns) e transferencias (1,4 billóns), que serviron para compensa-lo incremento do déficit.
En concreto, o déficit comercial aumentou nun 14%, en relación co ano anterior, como consecuencia dun crecemento similar (16%) nas importacións e exportacións.
Pola contra, o superávit de servicios incrementouse nun 15%, como consecuencia do aumento dos ingresos por turismo (10%) e a melloría do saldo por outros servicios.
Así, o incremento no superávit de servicios compensou o crecemento do déficit comercial, de forma que o saldo das dúas rúbricas alcanzou unha situación practicamente equilibrada.
Na opinión do Banco de España, a notable melloría do saldo corrente pódese atribuír á mellora das partidas de rendas e transferencias.
Tamén é de destacar a reducción no saldo negativo por rendas, debido ós maiores ingresos, mentres que o crecemento no superávit por transferencias se produciu polo aumento nos fondos procedentes da UE.
O Goberno dá 600.000 millóns para regadíos
O Consello de Ministros aprobou onte o Plan Nacional de Regadíos Horizonte 2005 que recolle un plan de investimentos públicos que supera os 600.000 millóns de pesetas nun prazo de 10 anos, para modernizar 1,1 millóns de hectáreas de regadíos e a transformación de 180.000 hectáreas de novos regadíos en zonas declaradas de interese xeral da nación que son competencia da Administración Xeral do Estado.
O Plan Nacional de Regadíos, en síntese, recolle tres programas de actuación.
En primeiro lugar, o Programa de Modernización, Mellora e Consolidación dos regadíos existentes, o impulso á execución dos plans de regadío xa declarados de Interese Nacional e de Interese Xeral da Nación, e o Programa de Mellora da Xestión da Auga de Rego.
Méndez anuncia a compra de 53 oficinas do Urquijo
Caixa Galicia aumentará o volume de negocio en 100.000 millóns
Caixa Galicia adquirirá cincuenta e tres oficinas do Banco Urquijo en distintas provincias españolas, en virtude dun acordo subscrito entrámbalas entidades financeiras.
Con esta compra, Caixa Galicia incrementará o seu volume de negocio de 100.000 millóns de pesetas, cunha cifra próxima ós 2 billóns de pesetas en activos.
Caixa Galicia e mailo Banco Urquijo chegaron a un acordo para a adquisición por parte da entidade crediticia galega de 53 oficinas da rede de sucursais do Banco Urquijo en diversas provincias españolas.
Logo da venda destas oficinas, o Banco Urquijo dará practicamente por cerrado o proceso de reestructuración da súa rede de oficinas para concentra-lo seu negocio naqueles puntos que considera estratéxicos, en canto á súa especialización en banca de empresas e de negocios, así como banca de particulares de alto nivel.
Ampliación
Pola súa parte, a entidade Caixa Galicia amplía así a súa presencia en España, onde conta cun total de 564 oficinas, repartidas por doce comunidades autónomas e con especial dedicación á banca de economías domésticas.
A nova rede do Banco Urquijo contará con sesenta oficinas especializadas nas principais cidades de España, cuns activos de 580.000 millóns de pesetas.
Pola súa parte, Caixa Galicia incrementará o seu volume de negocio nuns 100.000 millóns de pesetas, cunha cifra próxima ós 2 billóns de pesetas en activos.
A noticia da adquisición destas oficinas do Banco Urquijo por parte da entidade financeira dirixida por José Luis Méndez foi onte adiantada por Diario 16.
Segundo a información facilitada polo rotativo madrileño, as cincuenta e tres oficinas do Urquijo encóntranse repartidas en Cataluña, País Basco, Cuenca, Zaragoza, Murcia, León, Navarra, Asturias así como Palencia.
Termos da xestión
Na operación inclúese unha oficina do Urquijo en León, tres oficinas en Xixón, unha en Avilés e unha en Palencia, todas estas dependentes da dirección de zona de Caixa Galicia que ten a súa sede na localidade de León.
As estimacións apuntan a que a operación suporá para Caixa Galicia un aumento do seu volume de negocio en 100.000 millóns de pesetas.
A compra tamén suporá que Caixa Galicia se faga cargo da incorporación de douscentos vinte empregados que ata agora estaban prestando os seus servicios no Banco Urquijo.
Remontada
Os bos resultados que segue colleitando a Bolsa de Nova York conseguiron dárlle-la volta ós mercados de accións, e remonta-las caídas da mañá, especialmente no sector eléctrico.
O índice xeral da Bolsa de Madrid gañou ó peche 1,80 puntos (0,55 por cento) ata os 327,50 puntos, inda que nos peores momentos do día caera ata os 321,93 puntos, a cota máis baixa de todo o exercicio.
O selectivo IBEX 35 mellorou 24,96 puntos (0,68 por cento) e quedou en 3.685,39 puntos.
Facenda
Está ben o novo invento.
Refírome ó de face-la declaración da renda por teléfono.
A cousa, así, de primeiras, senta ben:
un poderá evita-las tremendas colas tralos amosadores das Axencias Tributarias.
Sen embargo non creo eu que o Goberno faga isto para facernos máis cómodo o cumprimento fiscal;
máis ben será para que así se animen máis contribuíntes a declarar.
Esperemos que agora non teñamos que estar colgados do teléfono varios días, porque o que si é seguro é que en poucos anos, Facenda nos fará a declaración no sofá da nosa casa.
Suba de Famosa
A empresa xogueteira Famosa, S.A. obtivo no 95 uns beneficios antes de impostos de arredor de 2.700 millóns, segundo informou o conselleiro delegado da compañía, Jaime Ferri.
En 1995, Famosa incrementou a súa facturación en cerca dun 7%, situándose en algo máis de 20.000 millóns a nivel global, sen incluí-los dereitos que se perciben por licencias en determinados mercados, como o estadounidense.
Un 30% da facturación corresponde aproximadamente á exportación.
Apraza-la UEM
As discusións sobre un aprazamento da UEM agudizaranse logo e, se ó final non se conseguen tódolos obxectivos, "iso non significará o fin do mundo", dixo Wolfgang Schauble, xefe do grupo parlamentario cristiandemócrata.
Schauble subliñou que esas discusións poderían chegar a un estado crítico que porían en perigo a unión monetaria.
O cristiandemócrata amosouse confiado en que a unión monetaria entrará en vigor a principios de 1999, tal e como está acordado.
España, país da UE cun maior aumento dos custos laborais unitarios
Os custos laborais unitarios (custos en relación á productividade) aumentarán este ano en España un 3,5 por cento, co que se situará entre os tres países da UE con máis incremento neste apartado, segundo un informe do Instituto de Estudios Económicos.
Di o informe que España, Grecia e Suecia rexistrarán este ano os maiores custos laborais unitarios da UE no 1996, en comparación con outros países comunitarios, segundo un informe do Instituto de Estudios Económicos.
Agrega o documento que os custos laborais unitarios na UE sufrirán unha nova aceleración no seu ritmo de crecemento durante o 1996, que se situará nun 2,2%, tras rexistrar un aumento medio do 0,2% no 1994 e do 1,8 no 1995.
Grecia seguirá á cabeza cun incremento do 7,8%;
a continuación está Suecia, onde os custos laborais unitarios medrarán un 3,9%, e España ocupa o terceiro lugar cun aumento do 3,5%.
A maioría dos países da UE, afirma o documento, lograrán uns incrementos dos seus custos laborais unitarios por baixo ou iguais á media.
Expansión.
Despois de ver cómo os portugueses se introducen en Galicia con forza (Cimpor compra Corporación Noroeste; Caixa Xeral de Depósitos adquire o Simeón), un alédase ó comprobar que tamén as empresas galegas se expanden (Caixa Galicia compra parte do Urquijo; San José adquire parte de Huarte).
Previsións
A sociedade de Bolsa e Valores FG considera que o índice xeral da Bolsa de Madrid se situará no 360 nos vindeiros meses, malia que recoñece que hai mostras de fatiga no mercado.
Segundo unha análise elaborada pola firma bolsista, o Ibex 35 alcanzará os 3.900 puntos debido a que as enquisas electorais e o resultado dos comicios, así como os datos de inflación e os resultados empresariais permitirán que a Bolsa invirta a súa actual tendencia baixista e de incerteza.
O BCH prevé para marzo a baixa dos tipos de xuro en 0,50 puntos
O Servicio de Estudios do Banco Central Hispano prevé que o Banco de España recurte o prezo oficial do diñeiro en 0,50 puntos ó longo do mes de marzo.
A previsible tendencia baixista dos tipos de interese en Europa durante a primeira metade do ano, influirá na decisión da autoridade monetaria, segundo a entidade, que ademais estima que os tipos volverán recortarse en torno ó mes de outubro noutros 0,50 puntos.
Deste xeito, o prezo dos cartos colocaríase no 7,75 por cento a finais de 1996 desde o 8,75 por cento actual.
Para o Central Hispano, o recorte de tipos permitirá relanza-lo proceso de recuperación económica.
Non obstante, a actividade económica será inferior ó estimado para 1995.
En concreto, o crecemento será do 2,7 por cento fronte ó 2,9 por cento previsto anteriormente.
O impulso económico estará favorecido pola demanda interna, que a entidade prevé que creza un 3,1 por cento.
Pedro Solbes desaproba a desaparición de Argentaria
O ministro de Economía e Facenda, Pedro Solbes, afirmou en declaracións que sería un erro que Argentaria desaparecese e pasase a formar parte, total ou parcialmente, doutras entidades financeiras.
"O sistema financeiro está xa moi concentrado, polo que sería un erro en termos de competencia bancaria que unha empresa importante como é Argentaria desaparecese e pasase a formar parte, total ou parcialmente, doutras entidades financeiras.
Non é conveniente ir cara a maiores procesos de concentración de banca en España", declarou.
Así mesmo, o ministro de Economía asegurou que este partido realizou un esforzo moi importante na racionalización do sector público nos últimos anos.
O ministro de Economía, Solbes, lembrou que foi o Goberno socialista o que vendeu Pegaso e Seat, "e o que tomou medidas moi importantes no sector siderúrxico e naval".
En relación coa posición do Estado en Telefónica, o titular de Economía sinalou que a partir do momento en que se suprima o monopolio de voz, "a presencia do Estado debería analizarse con outro tipo de criterios, xa que entón Telefónica será unha empresa privada que estará competindo con outras empresas privadas no mercado español, e en consecuencia a presencia do Estado pode carecer de sentido".
Forte pesimismo económico no país
O setenta por cento dos españois amosa opinións pesimistas sobre a evolución da economía e só un quince por cento mantén unha visión optimista, segundo a última enquisa sobre confianza dos consumidores publicada pola Fundación das Caixas de Aforros, FIES.
Segundo este estudio, de novembro, un 15% dos entrevistados opinou, ademais, que a economía se atopaba nunha situación de estancamento e que se mantería así nos próximos doce meses.
A enquisa divide en varias categorías o grupo dos máis pesimistas e, así, adxudícalle a un 37% da poboación a opinión de que "a situación económica empeorou nos últimos doce meses e que seguirá a empeorar nos próximos doce meses".
En canto ós consumidores máis optimistas, FIES destaca que só o 6% da poboación española ten unha visión positiva da situación económica no 95 e da evolución para os vindeiros meses.
Beneficios
O director xerente de Renault Vehículos Industriales (V.I) en España, Juan Cunill, estimou onte a cifra de negocio rexistrada no 95 nuns 80.600 millóns, un 64% máis que o ano pasado.
En canto ás matriculacións de vehículos industriais de máis de 6 toneladas, creceron un 49,2%, pasando dos 2.300 vehículos matriculados en 1994 ós 3.600 en 1995.
Os sectores máis dinámicos no 95 foron o de tractores, cun incremento do 84%, e o de obras, que aumentou un 43%.
A necesidade dun pacto social
O mantemento dos tipos de IVE e maila conxelación das tarifas eléctricas facían presumir unha caída da inflación ó longo de 1996 ata valores en torno ó 3,5 por cento.
Nese senso, os especialistas xa esperaban que durante o mes de xaneiro, pese a ser un mes inflacionista, o IPC interanual iniciase un leve descenso, pero non que se situase tan pronto por debaixo do 4 % (3,9 exactamente).
Un dos aspectos máis positivos dos prezos en xaneiro é a inflación subxacente (non inclúe enerxía e alimentos frescos) que só foi do 0,5 por cento no mes e 4,3 % a interanual, o que supón unha mellora das expectativas á hora de competir no mercado aberto.
Ademais dos factores xa apuntados _IVE a tarifas eléctricas_ como beneficiosos nesta ocasión para non disparar o IPC, algúns especialistas apuntan que este comportamento reflecte tamén o cambio de tendencia nos prezos internacionais, do bo comportamento da peseta e dos prezos de producción industrial.
De feito, os prezos en Alemaña tamén experimentaron no pasado mes de xaneiro un lixeiro retroceso, situándose no 1,5 %, a cota máis baixa desde a unificación alemana en 1989.
Unha consecuencia directa da rebaixa da inflación ó 3,9 por cento, un mínimo histórico desde 1969, debería ser que o Banco de España acordase a baixa dos tipos de xuro, sen embargo a posición dos prezos está desacompasada pola marcha do emprego, en canto que o número de parados inscritos nas oficinas do INEM aumentou en 44.912 persoas _mentres que en xaneiro de 1995 a cifra foi de 29.600_, probablemente como consecuencia da desaceleración económica que se produciu no último trimestre do ano pasado.
É dicir, o banco emisor podería atrasar a rebaixa dos tipos de xuro á espera de que o paro decreza e sempre e cando a inflación se manteña por debaixo do 4 por cento.
Nesta situación, parece de recibo animar os distintos axentes sociais e económicos e o Goberno a que intenten formular, unha vez pasadas as eleccións xerais, un pacto social que permita a reducción do desemprego e a contención dos prezos para relanzar unha actividade económica que segue tendo un pulso moi débil polo lado do consumo.
Mellora do panorama en Galicia.
Polo que respecta á economía galega, a inflación creceu no mes de xaneiro un 0,6 %, o mesmo que a media española, e o paro aumentou en 3.576 persoas sobre o mes anterior, co que o total se sitúa en 188.728 persoas o que representa o 16,73 por cento.
O dato positivo está en que fronte ó sucedido hai xustamente un ano, o paro en Galicia diminuíu en 10.221 persoas.
Segundo o INEM, o número de colocacións rexistradas foi de 33.204, o que supón un aumento de 5.067 sobre xaneiro de 1995.
É dicir, o panorama é hoxe mellor que hai doce meses e será moito mellor de confirmarse as expectativas que manexan algúns observatorios económicos de Vigo e A Coruña dunha reactivación nos próximos meses.
Tipos de rédito
O secretario de Estado de Economía, Manuel Conthe, afirmou en Barcelona que comprende que o Banco de España teña "certa parsimonia" á hora de baixa-los tipos de rédito, malia o bo dato sobre a inflación.
Conthe sinalou que existen motivos para o optimismo, pero que o peor xeito de que un banco central baixe os tipos é reclamándollo.
O secretario de Estado de Economía manifestou que espera que a inflación interanual se sitúe no 3,5 por cento nos próximos meses.
Alemaña non baixa
O presidente do banco central de Hesse e conselleiro do Bundesbank (banco central alemán), Ernst Welteke, dubida que se produza unha nova baixada dos réditos oficiais alemáns nun futuro próximo.
Welteke maniféstase convencido de que non haberá cambios na política monetaria xermana ata, polo menos, a segunda metade de marzo.
Na sesión do consello do Bundesbankde mañá manterase "con seguridade" o tipo do 3,3 por cento para as seguintes poxas de créditos semanais.
Gómez Navarro di que a moeda única traerá máis investimentos
O ministro considera que o Banco de España non debe entrar en política
O ministro de Comercio e Turismo afirmou no balance da última lexislatura, que presentou onte, que a Moeda única vai mellorar, para un país como España, as perspectivas de investimento, xa que "eliminará incertezas".
Falou dunha posible baixada do IPC, que podería supor unha rebaixa dos tipos de rédito, e dixo que "o Banco de España non debe entrar en política, e debe continuar coa súa filosofía monetaria na marxe das eleccións".
Gómez Navarro presentou onte o balance do Ministerio de Comercio na lexislatura
Sobre o balance da última lexislatura, Gómez Navarro asegurou que foi "moi positivo", malia que terminase un ano e tres meses antes do normal, e "non permitiu facer todo o previsto".
Neste sentido engadiu que se este ministerio desaparecese, "sería unha perda para a economía española".
En canto ó balance sobre o sector turístico, Gómez Navarro salientou o gran crecemento que viviu desde 1990 deica o ano pasado, período no que se pasou dun déficit de máis de un billón e medio de pesetas ós 913.000 millóns de superávit, conseguidos, en parte, gracias ás transferencias da UE.
No mesmo sector, e en canto a visitantes se refire, España recibiu 63 millóns de turistas, o que representa un aumento do 21,3 por cento en comparación cos anos anteriores.
Algúns dos obxectivos alcanzados por este ministerio centrábanse, segundo dixo Gómez Navarro, no "desenvolvemento do marco institucional, as melloras na calidade turística e maila comercialización dos productos turísticos e un cambio estratéxico da rede de Paradores".
Do mesmo sector destacou que se pretende fomentar unha presencia maior do turismo cultural e natural, xa que non está demasiado impulsado, mentres que no turismo de sol e praia España recibe un total do 30 por cento.
Por outra parte, o ministro anunciou que, desde o próximo ano, o sector público establecerá unha diplomatura de Turismo na Universidade.
Segundo manifestou o ministro, ó principio da lexislatura o presidente Felipe González encargou darlle unha maior énfase e prioridade ó sector exterior económico e xogar un papel máis importante, "captando a sensibilidade do mundo empresarial", dixo Gómez Navarro, e engadiu que o motor do crecemento económico de España foron a exportación e o investimento nos dous últimos anos.
En canto ás exportacións, o crecemento desenvolvido nos últimos cinco anos aumentou ata chegar ó 79,8 por cento.
Verbo do sector exterior, o ministro salientou que o que máis se impulsou nestes anos foi a internacionalización das empresas, que foi posible gracias a unhas medidas de apoio á exportación das firmas españolas, así como unha mellora da lexislación fiscal para as empresas españolas que se asenten no estranxeiro e establecendo unhas prioridades de mercado, como é o caso do asiático.
En canto ás importacións por sectores, Gómez Navarro afirmou que os máis importantes foron, durante o ano pasado, os de automoción, electrónica, químicas e novos materiais, por esta orde.
Na mesma liña, o ministro falou do comercio interior, do que dixo que o maior obxectivo fora mellora-lo sistema de distribucións e intenta-la permanencia da competencia do sector da pequena empresa.
Pór en dúbida os criterios de Maastricht é irresponsable, segundo Solbes
O ministro de Economía español, Pedro Solbes, asegurou onte, martes, que pór en dúbida os prazos e os criterios de Maastricht pode significar estar "excluíndose irresponsablemente" da moeda única europea en 1999.
Solbes, que pronunciou en Bruxelas unha conferencia no Instituto de Estudios Europeos da Universidade Libre de Bruxelas (ULB), onde cursou estudios, manifestouse convencido de que se en 1996 e 1997 "conseguimos facer un esforzo adicional", España cumprirá os criterios de converxencia no calendario previsto.
O ministro español criticou duramente o seu antecesor no cargo, Miguel Boyer, quen recentemente se manifestou en contra da moeda única e apoiou o programa económico do Partido Popular (PP) para as próximas eleccións do 3 de marzo.
Boyer considera posible reduci-los impostos sen que o Estado perda recadacións fiscais.
"Non comparto a súa tese", dixo o ministro español, xa que Boyer "parte dun suposto de que quen non entre (na Unión Monetaria Europea) terá marxe de manobra para face-lo que queira co tipo de cambio e coa política monetaria".
Segundo Solbes, esta marxe "nin a temos agora, nin a teremos no futuro".
En opinión de Solbes, o PP debe determinar "se renuncia ou non a estar na Unión Monetaria en 1999", xa que a súa posición non está clara.
No segundo caso, se quere que España estea entre os primeiros da moeda única, o PP debe explicar" cómo vai logra-las reduccións do déficit necesarias para cumprir cos criterios e o descenso dos impostos", ó mesmo tempo.
Adaptarse ó euro custaralle 250.000 millóns á banca
A adaptación ás necesidades da moeda única, o euro, custaralles ós bancos e caixas de aforro españois uns 250.000 millóns, o equivalente ó 80% do beneficio que os 6 grandes grupos bancarios españois tiveron en 1995, segundo dixo onte Pedro Luis Uriarte, directivo do BBV.
O conselleiro delegado do BBV e o vicepresidente de Editorial Planeta, José Manuel Lara, valoraban onte as repercusións da moeda única no VIII Simposio sobre a UE que organiza Banca Catalana.
Tanto Uriarte como Lara manifestáronse favorables á moeda única e consideraban que a longo prazo pode achegar beneficios á economía española, aínda que o banqueiro recoñeceu que o euro non beneficiará as entidades financeiras a curto prazo, mentres que o editor reclamou que "a Administración non se obsesione con forza-la política económica en función dunha data de entrada".
O BBV constituíu dous grupos de traballo para adapta-la súa estratexia en función de que España quede fóra ou dentro do núcleo duro da Unión Monetaria.
Castela-León recúa e acepta a prórroga do 15% do IRPF
Suporanlle á autonomía uns ingresos próximos ós 1.500 millóns
A comunidade autónoma de Castela e León aceptou onte a prórroga para o exercicio de 1996 do acordo de cesión do 15 por cento do Imposto da Renda sobre Persoas Físicas (IRPF), que suporá para esta autonomía uns ingresos próximos ós 1.500 millóns de pesetas, dos que 650 corresponderían a este ano e o resto ós dous anteriores.
Foto de arquivo dunha reunión sobre o financiamento autonómico
Castela e León, que se abstivo xunto ás demais comunidades do PP cando o Consello de Política Fiscal e Financeira acordou o pasado mes de outubro prorrogar un ano máis o sistema de corresponsabilidade fiscal, convértese na quinta comunidade autónoma (tras Aragón, Baleares, Murcia e Madrid) gobernada por este partido que dá o visto e prace á cesión do 15 por cento, pese a manifesta-lo seu desacordo previamente.
Comisión mixta
A aceptación da prórroga tivo lugar na reunión da Comisión Mixta de Transferencias, na que, baixo a presidencia do ministro para as administracións públicas, Joan Lerma, se aprobou tamén o traspaso a Castela e León das cámaras da propiedade urbana e a ampliación de medios en materia de Transportes Terrestres.
Á fronte da delegación castelán-leonesa estaba a conselleira de Economía, Isabel Carrasco, que subliñou que o Executivo de Castela e León decidira finalmente acepta-la prórroga do IRPF porque este ano "é o último en que se pode aplicar esta fórmula _en 1997 entra en vigor un novo modelo de financiamento autonómico_ e consideramos que non era conveniente perder este diñeiro".
Pero Castela e León no só aceptou onte a prórroga da cesión para 1996, senón que reclamou tamén a parte correspondente a 1994 e 1995, os dous primeros anos en que estivo en vigor o acordo de corresponsabilidade fiscal e polos que tería que recibir 236 e 600 millóns, respectivamente.
Dado que a Comisión Mixta de Transferencias só podía aborda-la aceptación por parte de Castela e León da prórroga do sistema, a conselleira de Economía dixo que a súa comunidade lle vai solicitar un informe xurídico ó Ministerio de Economía e Facenda para ver se é viable a petición relacionada co 94 e 95.
"Cremos que teñen vontade política de dárno-los dous exercicios anteriores", engadiu Isabel Carrasco, para insistir a liña seguida anque Castela e León estea "en contra do sistema de corresponsabilidade fiscal, consideramos que non temos que renunciar ó diñeiro que nos correspondía".
A titular da Consellería de Economía de Castela-León augurou que as negociacións entre o Goberno central e as comunidades para deseña-lo novo modelo de financiamento autonómico serán "moi duras, independentemente da color política de cada unha" e afirmou que idear novas fórmulas de corresponsabilidade fiscal "é moi difícil, pero é a vía lóxica e non vai ter marcha atrás".
Os populares din que CiU non quere corresponsabilidade fiscal
Cristóbal Montoro cualifica de brutal a débeda da Generalitat
O presidente da Comisión de Economía do PP, Cristóbal Montoro, afirmou onte en Barcelona que CiU "non quere a corresponsabilidade fiscal" para Cataluña e só fai propostas para confundi-la opinión pública catalana.
Montoro afirmou que a proposta de CiU de aumentar do 15 ó 30 por cento o tramo autonómico do IRPF non é "verdadeira corresponsabilidade fiscal, xa que a Generalitat seguiría sen cobrarlles directamente ós cataláns unha parte importante dos impostos".
O dirixente do PP puxo en dúbida que Jordi Pujol e os dirixentes de CiU" estean dispostos a esixir directamente unha parte dos impostos" e recordou que a Generalitat ten unha importante débeda, que cualificou de "brutal".
Montoro fixo estas declaracións tras pronunciar unha conferencia sobre as propostas do PP para consegui-los obxectivos de Mäastricht.
A conferencia celebrouse dentro do VIII Simposio sobre a Economía catalana e a Unión Europea organizado por Banca Catalana e o Padroado Catalá Pro Europa.
O dirixente do PP sinalou na conferencia que as propostas de CiU son "falacias", xa que xestionar un tramo do IRPF non é corresponsabilidade fiscal.
"É a antítese da corresponsabilidade fiscal", sinalou.
Montoro acusou a CiU de confundi-los cidadáns ó afirmar que o seu referente é Alemaña, matizando que alí os lander si practican unha auténtica corresponsabilidade fiscal.
A banca española gañou medio billón no 95
O beneficio antes de impostos obtidos polos bancos que operan en España foi de 482.000 millóns en 1995, un 3,2% máis ca no exercicio precedente, segundo os datos da Asociación de Banca Privada.
Os activos totais alcanzaron os 63,7 billóns, cuns recursos propios de 3,6 billóns.
A marxe de intermediación superou os 1,5 billóns, en tanto que a rendibilidade dos recursos propios alcanzou o 13,18%.
As comisións percibidas en decembro de 1995 acadaron os 527.556 millóns (o que supón unha caída de medio punto), mentres que estes pagaron 101.319 millóns por comisións.
As entidades financeiras españolas tamén obtiveron 125.181 millóns por beneficios de operacións financeiras, en tanto que as perdas por este capítulo foron de 2.631 millóns.
O Central Hispano incorpórase a Infovía
O BCH incorporouse a Infovía, "superautoestrada" da información que poderá conecta-los usuarios dos tres millóns de ordenadores persoais españois cos servicios informáticos que se ofrecen a través de liñas telefónicas.
A través de Infovía, o BCH pon a disposición dos usuarios tódolos datos dos que dispoñen en Internet desde o pasado mes de xuño, información financeira e comercial sobre productos, servicios e banca directa.
Igualmente o sistema abre a posibilidade de solicitar e ampliar datos vía correo electrónico.
No novo servicio insírese, ademais, dúas publicacións periódicas do BCH: Pulso Económico e Pulso Xurídico, así como o libro electrónico Spain: At turning point, a new vision of Spain.
O déficit comercial alimentario medra o 79%
O comercio exterior de productos agroalimentarios saldouse en 1995 cun déficit de 309.125 millóns de pesetas, cifra superior nun 78,8 por cento á correspondente a 1994, segundo datos facilitados pola Federación Española de Industrias da Alimentación e Bebidas (FIAB).
As importacións superaron os 2,05 billóns de pesetas (1,74 billóns en 1994), mentres que as exportacións sumaron 1,75 billóns (1,57 billóns un ano antes).
A taxa de cobertura dunhas sobre outras situouse ó terminar o pasado exercicio no 84,9 por cento, fronte ó 90,1 por cento de 1994.
En decembro, as importacións eleváronse a 183.662, mentres que as vendas ó exterior ascenderon a 180.622 millóns.
Unespa insiste en recorre-los fondos de pensións garantidos
A patronal acusa a Economía de crear confusión e inseguridade
A patronal aseguradora Unespa reiterou onte que recorrerá a decisión de Economía de legaliza-los fondos de pensións garantidos.
Unespa considera que a resposta do secretario de Economía, Manuel Conthe, á decisión desta patronal de interpoñer recurso contra a legalización destes fondos crea confusión e inseguridade xurídica.
Manuel Conthe, secretario de Estado de Economía
O Ministerio de Economía remitiulles o pasado 7 de decembro unha nota ás distintas asociacións que agrupan as entidades financeiras na que sinalaba que os plans de pensións con compromiso de revalorización a prazo fixo son compatibles coa lexislación sobre fondos de pensións e fixaba unhas condicións para a súa comercialización.
A comercialización destes productos por parte de bancos e caixas provocou as críticas das entidades aseguradoras, que consideran que estes instrumentos de aforro son simplemente seguros con maiores beneficios fiscais e cren que a súa venda por parte de entidades financeiras supón unha discriminación para as compañías de seguros.
Aclaración
Unespa anunciou a finais de xaneiro pasado a súa intención de recorrer xudicialmente a legalización destes fondos de pensións garantidos e pediulle ó secretario de Estado que aclarase se a comunicación remitida o 7 de decembro era unha opinión persoal ou un acto administrativo recorrible.
Con data 1 de febreiro Manuel Conthe envioulle a Unespa unha nota na que aclara que a súa comunicación de decembro "non constitúe un acto administrativo recorrible" e que "o único que expresa é a opinión da Secretaría de Estado acerca da compatibilidade dun especial tipo de plans de pensións co ordenamento xurídico".
Manuel Conthe recoñece no seu escrito de contestación á patronal de entidades aseguradoras que "a citada manifestación se podería ter producido en calquera outro foro, como unha entrevista de prensa ou unha conferencia".
O único contido práctico que tiña aquela comunicación, precisa Conthe, era comunicarlles ás entidades aseguradoras que a Secretaría de Estado de Economía considera que eses plans de pensións son conformes co ordenamento xurídico e que "en caso de que se comercialicen a Dirección Xeral de Seguros non vai impoñer ningunha sanción".
Non obstante, Conthe comunícalle a Unespa que "sen prexuízo de que esta Secretaría de Estado entenda que non cabe recurso ningún, poderán interpoñer calquera recurso, administrativo ou contencioso administrativo, que estimen de aplicación".
Os incrementos salariais deberán ser respectados e aboados na maternidade
Os aumentos salariais deberán ser respectados e aboados con efectos retroactivos durante os 18 meses de permiso por maternidade, segundo unha sentencia emitida onte polo Tribunal de Xustiza da Unión Europea (UE).
A Corte comunitaria sinala que, aínda cando o Tratado da UE non impón a obriga de mante-la remuneración íntegra das traballadoras durante o permiso de maternidade, "na medida en que os aumentos se baseen no salario que percibía antes do comezo do permiso, os aumentos deberán ser abonados na súa totalidade durante o período".
Discriminación
O recurso ante o Tribunal con sede en Luxemburgo foi posto no ano 1989 por traballadoras do Servicio de Saúde de Irlanda do Norte, que se consideraban discriminadas por non percibiren no seu soldo os aumentos salariais que se produciron durante o seu período de permiso maternal.
A acusación baseábase na discriminación sufrida por "razón de sexo", xa que, na súa opinión, o seu salario "reducírase ó non beneficiarse dos aumentos acordados con efectos retroactivos".
Igualdade
A sentencia recoñece que a directiva comunitaria relativa ó achegamento das lexislacións dos Estados membros sobre a aplicación do principio de igualdade de remuneracións entre os traballadores dos dous sexos, "non establece criterios específicos para determina-lo total das prestacións que reciban no período de permiso parental".
A norma, de obrigado cumprimento, establece o principio de igualdade de remuneracións entre traballadores dos dous sexos por un mesmo traballo.
Recentemente houbo queixas dun grupo de traballadoras galegas que desenvolvían a súa actividade tamén no país irlandés.
As operarias denunciaron tratos vexatorios e discriminación dos seus xefes nas súas respectivas factorías.
Aumentan as vendas de automóbiles en Europa
Os constructores de automóbiles de Europa occidental (países da UE e asociados ó libre comercio) venderon durante o mes de xaneiro pasado 1.163.100 unidades, é dicir un 6,7 por cento superior ás vendas de xaneiro de 1995, segundo fontes da Asociación Europea de Constructores de Automóbiles (ACEA).
O crecemento máis forte de vendas rexistrouse en Noruega cun incremento do 32,5 por cento, seguido de Finlandia, cun 28,2 por cento, Irlanda, cun 22,5 por cento e Francia, cun 18,3 por cento.
En canto ás cotas de mercado, o número un ocúpao Wolkswagen, cun 16%, seguido por Fiat, cun 13,4, Opel-General Motors, cun 12, 8%, Ford, co 11,8, e Peugeot-Citroen, tamén coa mesma porcentaxe.
Un pobo indíxena de Canadá, indemnizado tras cen anos
Os 6.000 indíxenas Nishga de Canadá e o goberno da provincia de Colombia Británica, sobre a costa do Pacífico, alcanzaron un acordo histórico para a subscrición dun tratado que prevé, segundo versións da prensa de onte, o pagamento de case 200 millóns de dólares canadenses ós aborixes por concepto de indemnización pola colonización das súas terras.
O acordo aínda debe ser ratificado tanto polo goberno da provincia como polos indíxenas beneficiados, que poderían recibir algunhas terras.
Outras 47 demandas territoriais presentadas por outras tribos de indíxenas contra o goberno da provincia de Colombia Británica aínda están a ser analizadas na mesa de negociacións.
Os Nishga realizaron o seu primeiro acto de protesta en 1883.
As negociacións sobre as súas reclamacións territoriais comezaron hai 20 anos.
España exportou armas por 50.000 millóns
España exportou armamento durante 1995 por un valor superior ós 50.000 millóns de pesetas, segundo informaron onte en Madrid Amnistía Internacional, Intermón, Greenpeace e Médicos Sen Fronteiras tras subliñaren que a maioría "dos países de destino se caracterizan por non respectaren os dereitos humanos".
Estas catro organizacións non gobernamentais presentaron onte en rolda de prensa un informe sobre o control do comercio de armamento en España e Europa, no marco dunha campaña internacional, apoiada por varios premios Nobel da Paz, e que se presentou onte simultaneamente en varias capitais de Europa (París, Londres, Dublín...) así como en Washington.
Con esta campaña, apoiada por un millar de ONs europeas e norteamericanas e promovida polos Nobel da Paz, Oscar Arias, Rigoberta Menchú, Desmond Tutú e mailo Dalai Lama, preténdese facer un chamamento para que os países adopten un Código de conducta que regule as exportacións de armamento.
Dereitos humanos
Co apoio do vicesecretario xeral para Asuntos Humanitarios da ONU, Peter Hansen, e coa do ex secretario de Defensa de EEUU, Robert S. McNamara, entre outras personalidades, o código de conducta que propón inclúe entre os seus principais puntos, que o país ó que van destinadas as armas respecte os dereitos humanos e non estea en guerra.
Os prezos subiron seis décimas e a inflación acada un mínimo histórico
Galicia iguala as taxas do resto das comunidades, situándose no 4 por cento interanual
Galicia logra alcanzar unha das taxas de inflación máis baixas dos últimos anos.
Os prezos subiron seis décimas, a mesma cifra cá media en España, logrando así un mínimo histórico inesperado neste mes de xaneiro.
A ausencia da suba do IVE e a reducción da tarifa eléctrica axudaron a lograr este mínimo histórico.
O ministro de Economía Pedro Solbes pide que se manteña a moderación nos salarios para lograr seguir con esta baixa nos próximos meses.
Os prezos subiron seis décimas o pasado mes de xaneiro en Galicia, a mesma cifra cá media en España, segundo o INE.
Desta forma, a inflación interanual na comunidade galega sitúase no catro por cento.
O primeiro mes do exercicio de 1996 saldouse cun aumento de seis décimas, debido ó forte incremento do grupo de alimentación e o de medicina.
Por provincias, Pontevedra superou nunha décima a media galega e nacional, mentres que Ourense rexistra unha das máis baixas de España, cun incremento de tres décimas.
Comunidades
A inflación anual alcanzou en xaneiro un mínimo histórico non conseguido desde 1969, ó situarse unha décima por debaixo do 4 por cento, mentres que a inflación subxacente (IC sen enerxía e sen alimentos frescos) conseguía baixar ó 4,3.
A suba nun 0,6 por cento dos prezos en xaneiro _a máis baixa das producidas nese mes desde 1988_ permitiu rebaixa-la taxa anual de inflación en catro décimas.
Habitualmente xaneiro é un mes inflacionista polas subas de prezos que se producen a comezos de ano, pero nesta ocasión xogou favorablemente a conxelación das tarifas eléctricas e a ausencia dunha suba do IVE, como a de xaneiro de 1995.
As Comunidades Autónomas onde máis subiron os prezos foron Murcia e o País Basco (0,8), por diante de Andalucía, Cantabria, Cataluña e Estremadura (0,7), Asturias, Baleares, Valencia, Galicia e Madrid (0,6), Castela-León e Castela-A Mancha (0,5), Aragón, Navarra e A Rioxa (0,4) e Canarias (0,3).
O Ministerio de Economía considera que existen fundadas expectativas de novos descensos da taxa de inflación nos próximos meses, cunha intensificación que require que se manteña a moderación nos salarios.
Solbes:
"Xa se dan as condicións para baixa-los tipos de xuro
O ministro de Economía e Facenda, Pedro Solbes, afirmou onte en Barcelona que se dan "as condicións técnicas" para que o Banco de España baixe os tipos de xuro "axiña, mesmo antes das eleccións xerais do próximo 3 de marzo".
Solbes sinalou que ó bo dato da inflación se lle debe sumar o comportamento do déficit público en xaneiro, que experimentou unha reducción.
O ministro anunciou que dará a coñece-lo dato sobre o déficit público o próximo venres.
"Medran as condicións para baixármo-los tipos", sinalou Solbes, quen admitiu que o Banco de España tamén terá en conta a situación internacional para tomar unha decisión.
Pola súa banda, UGT cualificou o incremento do IPC de moderado en Galicia e lembrou que é o menor rexistrado no mes de xaneiro na década dos 90.
Esta central sindical indica que o descenso pode ser circunstancial, polo que é necesario esperar ós próximos meses para comproba-la evolución do IPC.
UGT considera que, a pesar do bo comportamento do IPC en Galicia en xaneiro, se debe avanzar en medidas estructurais e políticas de control de prezos, "se se queren alcanzar os obxectivos de contención da inflación".
Pola súa banda, a CIG cualifica de negativo o IPC de xaneiro para Galicia e lembra que non se pode comparar co de xaneiro do ano pasado porque naquel momento estivo moi influenciado pola suba do IVE, que non afectou nesta ocasión.
Na suba do mes de xaneiro tiveron un peso específico os impostos e, sobre todo, os derivados dos carburantes e dos alimentos e, dentro destes últimos, as bebidas e os tabacos.
Os sindicatos a nivel nacional, pola súa parte, consideran que se a inflación xa parece controlada, sería conveniente que o Banco de España baixase os tipos de xuro a fin de acelera-lo crecemento económico e crear emprego.
E UGT reclama unha profundización na política de control de prezos, con especial atención entre os focos máis inflacionistas, que se concentran no sector público.
Industria non asumirá o déficit de Boiromostra
O conselleiro de Industria e Comercio, Antonio Couceiro, foi claro na súa visita realizada onte ó municipio de Boiro e afirmou que o seu departamento non ten capacidade para facerse cargo do déficit económico da organización de Boiromostra.
O titular de Industria sostivo que son os empresarios e concellos os que deben comprometerse coa feira e mesmo anunciou recortes nas subvencións para as mostras que son de tipo comarcal.
O titular de Industria falou con claridade ó manifestar que o seu departamento non pode cargar co déficit que ocasiona unha organización feiral como é Boiromostra, taxado segundo o seu presidente en seis millóns de pesetas, anque se comprometeu a que "dentro das escasas posibilidades que ten Industria, darémoslles un tratamento equitativo a tódalas feiras multisectoriais galegas".
Antonio Couceiro dixo que o departamento que preside seguirá axudando cunha subvención anual á organización deste evento, a pesar de que anunciou recortes ó subliñar que "dos cinco millóns que concedemos o ano pasado a Boiromostra, este ano só lle podemos ofrecer unha subvención de tres", esgrimiu.
Mil millóns de beneficios para o Banco Gallego
O Banco Gallego pechou o exercicio económico de 1995 cun beneficio despois de impostos de 1.033 millóns, o que representa un incremento do 64,75% respecto ó 94.
O beneficio bruto alcanzou os 1.500 millóns.
No balance da entidade destaca a evolución das partidas de marxe financeira e recursos xerados netos, cun incremento do 9,23 e do 49,5%, respectivamente.
O Banco Gallego tamén conseguiu conte-los custos cunha rebaixa dos gastos xerais do 3,87%.
En canto ás cifras medias, superáronse os 42.000 millóns en investimento crediticio e os 125.000 en recurso de clientes, para alcanzar 160.000 millóns de activos totais medios.
Cara ó gran pacto
Onte, martes e 13, unha xornada nada propicia para cousas boas segundo os máis supersticiosos, foi sen embargo un día que introduciu un punto de esperanza no país:
o descenso da taxa interanual de inflación, que alcanzou un nivel histórico ó situarse unha décima por debaixo do 4 por cento, co que establece así un mínimo non conseguido desde o xa afastado ano 1969.
Foi, sen lugar a dúbidas, unha boa noticia para todos na medida en que presenta un horizonte posible para a reactivación económica e, xa que logo, para a creación de emprego.
Boa, aínda que chegue desagradablemente acompañada pola outra cara da moeda: o incremento do paro.
Malia que o primeiro mes do ano é habitualmente un mes inflacionista, a suba nun 0,6 por cento dos prezos en xaneiro é a máis baixa das producidas nese mesmo mes desde 1988, e permitiu rebaixa-la taxa anual de inflación en catro décimas.
Tódolos expertos coinciden en sinalar que o punto de inflexión deste cambio se sitúa, de xeito especial, na conxelación das tarifas eléctricas e na ausencia dunha suba do IVE, como a de xaneiro de 1995, que xogaron favorablemente e á baixa sobre o índice xeral dos prezos ó consumo.
E coinciden os expertos, tamén, en que este pode ser un bo momento para que o Banco de España baixe, asemade, os tipos de xuro, unha decisión que debe situarse á marxe de que haxa eleccións xerais dentro de escasas semanas e que estaría chamada a promover un amplo proceso de investimentos productivos no tecido industrial e empresarial.
Sen embargo, a euforia que onte se apreciaba nos mercados financeiros do país non debe animarnos agora a "bota-la casa pola ventá", dito sexa de xeito claro.
Precisamente porque os axentes sociais e económicos do país deben aproveita-lo repunte, este é un momento que en boa lóxica aconsella unha prudente e moi necesaria contención salarial que permita que as empresas _que tamén deben moderar con non menos prudencia as súas marxes_ sexan o motor que catalice o impulso e consiga, nun período razoablemente situado a medio prazo, iniciar unha fase de creación de emprego que secunde a conquista dos baixos índices de inflación rexistrados o mes pasado.
O alto aumento do paro rexistrado en xaneiro pasado provocou a alarma entre as organizacións sindicais, e desde distintos ámbitos políticos apélase a un pacto polo emprego e pola recuperación empresarial que debe principiar a ser estudiado ó día seguinte da celebración das eleccións xerais.
O 4M debería se-lo gran día, sexa quen sexa o que deba gobernar:
o comezo dunha fase de consenso renovador que impulse, esta vez si, a reactivación económica do país.
Almunia cualifica de irresponsable a proposta do PP das auditorías
Rexeita a posibilidade de que as empresas privadas revisen as contas do Estado
O responsable da Secretaría de Estudios e Programas do PSOE, Joaquín Almunia, manifestou onte en Bilbao que a intención do PP de darlles a empresas privadas a auditoría das contas do Estado "sería unha irresponsabilidade raiando no intolerable nun país civilizado e moderno coma o noso".
Destacou as contradiccións que, ó seu entender, existen a este respecto no seo do PP e indicou que "ou Montoro non dixo iso, ou non representa o PP".
O socialista Joaquín Almunia, (dta), xunto a Txiqui Benegas
Joaquín Almunia negou que faga falta unha auditoría das contas públicas e insistiu na transparencia destas.
"Á parte das incoherencias ás que nos teñen acostumados os populares, as contradiccións entre o que nos dixeron, entre o que o seu programa di, o que din durante a campaña e precampaña e que non está escrito no programa, ¿fai falta unha auditoría das contas públicas?
En absoluto", dixo.
Recordou que a fiscalización das contas públicas que realizan a Intervención Xeral do Estado e o Tribunal de Contas son analizadas, debatidas e aprobadas polo Parlamento.
"Eu estou bastante afeito a escoita-los portavoces do PP no Parlamento loa-lo modo no que traballan e cumpren as súas funcións estes dous organismos", engadiu.
Por esta razón, cualificou de"incomprensible" a actitude do PP.
"Ese afán dalgúns portavoces do PP de botar sombras sobre o modo en que se xestiona o gasto público en España ou o modo en que se contabilizan as contas públicas non obedece a ningunha razón concreta, nin obxectiva, simplemente se trata dunha irresponsabilidade máis dos que pretenden facer política a base de ensucia-lo que está limpo e a base de introducir confusión onde hai claridade e boa xestión presupostaria", insistiu.
Ademais, apuntou que "non hai conta pública que aguante" a política económica proposta polo Partido Popular, "que consiste en baixar impostos, aumentar gastos e pretender ademais diso reduci-lo gasto público".
"As contas públicas son trasparentes, están ben fiscalizadas e adminístrase ben o diñeiro público.
Hai mecanismos para detecta-las irregularidades que puidesen existir, e temos unha xestión que non hai que ensombrecer con acusacións infundadas".
Doutra banda, o secretario xeral de Unión Centrista (UC), Fernando García, acusou onte o PP de "manter unha dobre moral" cando pide auditorías externas para a acción do Goberno nos últimos anos, e non inclúe "en ningún momento no seu programa o requirimento de auditorías ós partidos".
Fernando García presentou o programa da coalición que lidera ás próximas eleccións xerais, nas que presenta candidaturas por tódalas circunscricións, e nas que encabeza a lista por Madrid.
García sinalou que o PP é "un rastrexador de popularidade", porque di o que quere oír en cada momento o auditorio ó que se dirixe e agora, "se hai que falar de auditorías externas pois fala de auditorías externas", pero sen embargo no seu programa electoral non consta.
Este médico criticou o PP por pretender ocupa-lo espacio político de centro, cando "representan a dereita".
O Santander emite débeda por 37.500 millóns en EEUU
O Banco Santander lanzou o pasado martes no mercado norteamericano unha emisión de bonos subordinados a 15 anos por un importe de 37.500 millóns de pesetas (300 millóns de dólares), a través da súa filial Santander Financial Inssuances Limited.
A emisión conta coa garantía da entidade española e incorpora unha cota fixa do 6,375 por cento anual.
Esta é a primeira vez na que unha entidade española accede ó mercado norteamericano destas características.
Ó longo de 1995, o Santander realizou seis emisións de débeda subordinada, por un valor de 1.150 millóns de dólares (140.000 millóns de pesetas), ademais dunha emisión de accións preferentes por 200 millóns de dólares, o que supuxo o 53,5% do total da actividade emisora de tales instrumentos pola banca española.
O diñeiro nas mans do público aumenta un 4,4%
O diñeiro nas mans do público (Activos Líquidos-ALP) creceu un 4,4 por cento (74.486 millóns de pesetas) o pasado xaneiro, confirmándose a fase moderada iniciada no derradeiro trimestre de 1995, segundo os datos facilitados onte polo Banco de España.
Esta evolución moderada débese ó crecemento practicamente nulo dos depósitos de bancos e de caixas.
Tamén se detectou un comportamento "contractivo" no efectivo nas mans do público, ó contabilizarse unha caída do 3,8 por cento.
O saldo de valores do Estado en mans do público aumentou en 326.000 millóns en xaneiro.
De acordo coa información dos avances dos balances bancarios para o primeiro mes do ano, o crédito a empresas e familias creceu un 5,2%.
Lucas cre que a cesión do 15% é un sistema perverso
O presidente de Castela e León, Juan José Lucas, manifestou onte en Segovia que a cesión do 15 por cento do IRPF ás comunidades autónomas "é un sistema perverso", mentres xustificou a rectificación que fixo o seu Goberno aceptándoo agora "para que non se perda un peso".
Juan José Lucas indicou a un grupo de periodistas que este sistema "só beneficia determinadas comunidades, pero asemade non queremos perder nin cinco céntimos, polo que, unha vez que deixamos patente cál é a nosa postura, tratamos de que non se perda un peso para Castela e León".
Segundo o titular da Junta, o feito de que Castela e León rectifique e vote a favor da cesión do 15% "non significa que non nos ratifiquemos na nosa política económica".
Eguiagaray anuncia que hai principio de acordo en Iberia
Significará a aceptación do plan do 94 e dos fondos da UE
O ministro de Industria e Enerxía, Juan Manuel Eguiagaray, confirmou onte en Soria que se chegou a un principio de acordo con Iberia, "que se ratificará en breve, e que pode significa-la aceptación do plan que se negociou no ano 94 e de tódolos presupostos da Unión Europea para a súa autorización para inxectar novo capital".
A foto de arquivo recolle a aglomeración de viaxeiros nun día de folga en Iberia
Eguiagaray, que se trasladou ata Soria para inaugura-la nova factoría de espellos retrovisores para automoción de Fico Mirrors, comentou que, ademais, este principio de acordo suporá "que os esforzos ulteriores que Iberia ten que seguir facendo para colocarse na mellor situación posible, poidan facerse mediante un esforzo adicional de productividade".
"Isto non significa ningunha volta sobre os pasos e a orientación do plan da compañía, xa que significa unir ó carro da mellora permanente, mediante a expansión da actividade de Iberia, os seus propios traballadores, os pilotos, e os demais, mediante un incremento da productividade, que, na medida en que superase as metas fixadas, podería ser compensado economicamente", agregou.
Este principio de acordo "despexa a incerteza fundamental que tiña Iberia, que era a do seu persoal", subliñou o ministro de Industria e Enerxía, quen recalcou que esperaba que o convenio se asine en poucos días, o que faría innecesario acudir ó laudo arbitral e a que a empresa e mailos pilotos acepten algunhas das propostas feitas polos mediadores.
Isto suporía "introduci-lo convenio colectivo do ano 94 cun esforzo adicional de productividade, que podería ter eventualmente a súa compensación, se ese esforzo adicional sobre o xa pactado se fai", agregou.
Os representantes dos sindicatos e os da empresa achegaran posturas estes últimos días e anunciaran xa boas perspectivas de entendemento.
España lidera o investimento estranxeiro en Perú
O investimento estranxeiro en Perú alcanzou ata xaneiro 5.408,9 millóns de dólares dos que o 45,5 por cento foi realizado por investidores españois, segundo un informe difundido pola Comisión Nacional de Investimento e Tecnoloxía Estranxeira.
O estudio asegura que ata xaneiro deste ano, os capitais españois foron os máis importantes na economía nacional acumulando, a xaneiro de 1996, máis de 2.187,8 millóns.
Os investimentos de España centráronse nas telecomunicacións, con 2.002,2 millóns de dólares, debido ó rexistro do pago realizado por Telefónica pola privatización da Compañía Peruana de Telefónos CPT-Entel Perú.
O apartado financeiro resultou o menos atractivo, con 127,2 millóns de dólares.
Os beneficios de bancos e caixas galegas superaron os 31.000 millóns
A cifra representa un incremento do dez por cento sobre o ano 94
Os bancos e caixas de aforro galegas sumaron en 1995 uns beneficios despois de impostos de 31.827 millóns de pesetas.
A cifra representa un crecemento do 9,87 por cento sobre o beneficio do ano anterior, cando as mesmas entidades sumaron 28.967 millóns de pesetas.
As caixas creceron o 12,68 por cento e os bancos o 5,28.
O sistema financeiro galego debuxa conxuntamente un crecemento sólido e substancial.
A totalidade do sistema financeiro galego _bancos e caixas de aforro con sede na comunidade_ rexistraron durante o último exercicio uns beneficios despois de impostos de 31.827 millóns de pesetas.
O incremento respecto das ganancias de 1994, que superaron os 28.967 millóns de pesetas, foi de case o dez por cento _9,87 por cento_.
As entidades financeiras galegas debuxaron conxuntamente unha liña ascendente, salvo excepcións puntuais coma o Banco Simeón, que en 1995 pasou a mans da Caixa Geral de Depósitos, ou o Banco Etcheverría, cun retroceso que non afecta a suma global.
Crecemento
Algunhas entidades pegan un considerable estirón, como o Banco Gallego, que supera os mil millóns de pesetas de beneficios netos en 1995, cun crecemento do 64,75 por cento.
Nesta liña tamén está Caixa Vigo, que o ano pasado gañou case 4.500 millóns limpos.
O resto das firmas financeiras consolidan os seus resultados con crecementos mínimos, como Caixa Ourense (0,41 por cento), ou con crecementos substanciais entre o catro e o quince por cento.
Aí están Caixa Galicia, Caixa Pontevedra, Banco Pastor e Banco de Galicia.
Os beneficios globais das nove entidades do sistema galego antes de cumpriren coas súas obrigas con Facenda sumaron 49.133 millóns de pesetas.
As ganancias do ano anterior superaran os 43.850 millóns.
O crecemento dos beneficios brutos superou o 12 por cento.
A xulgar polos resultados globais, o sistema financeiro galego goza de mellor saúde cá gran banca española.
Os beneficios atribuídos dos cinco grandes grupos bancarios creceron un 2,6%, fronte ó 9,87% dos bancos e caixas galegas.
Descontados os resultados do BCH, o incremento de beneficios foi lixeiramente superior ó 10% e equiparable ó total galego.
As caixas de aforro duplican as ganancias conseguidas polas entidades bancarias
Caixa Galicia, que segue sendo a líder, é terceira no ranking nacional
As caixas de aforro galegas levaron a palma en 1995 e cada vez máis consolídanse como as protagonistas do sistema financeiro galego.
Dobraron en beneficios os seus inmediatos competidores, a pequena e mediana banca galega.
As catro entidades de aforro _Caixa Galicia, Caixa Vigo, Caixa Ourense, Caixa Pontevedra_ sumaron en 1995 uns beneficios netos de 20.232 millóns de pesetas, fronte ós 17.954 do ano anterior.
O incremento situouse no 12,68 por cento.
A caixa líder continúa sendo Caixa Galicia, que rexistrou unhas ganancias brutas de 12.721 millóns de pesetas.
Por primeira vez superou os 20.000 millóns de beneficios antes de impostos e sitúase terceira no ránking nacional.
O seu crecemento alcanzou o 4 por cento.
Récord
Pero a caixa que maior crecemento de beneficios experimentou o pasado ano foi Caixa Vigo, co 54 por cento.
En 1995 gañou 4.497 millóns netos.
Este avance colócaa en primeira fila do ránking de caixas de aforro españolas neste capítulo.
Os beneficios de Caixa Ourense só creceron un 0,41 por cento, mentres que Caixa Pontevedra rexistrou un considerable despegue respecto de 1995, cun incremento _1.309 millóns_ de máis do 15 por cento.
A banca galega presentou un balance máis errático.
En conxunto o seu crecemento foi do 5,28 por cento, fronte ó 12,68 por cento das caixas.
E os seus beneficios netos totais chegaron ata os 11.595 millóns de pesetas.
O Banco Pastor e o Banco de Galicia debuxaron unha senda equiparable.
Ambos roldaron un aumento de beneficios do 10 por cento e suman conxuntamente máis do 85 por cento do total de beneficios da banca galega.
O primeiro gañou 5.713 millóns de pesetas; e o segundo 4.152 millóns de pesetas.
O salto máis espectacular na súa conta de resultados correspondeulle ó Banco Gallego, que contabilizou unhas ganancias netas en 1995 de 1.033 millóns.
O seu director xeral, José Luis Losada, atribuíuno ós "esforzos de xestión".
Xa máis descolgado está o Banco de Simeón, que notou o seu cambio de dono.
A entidade con sede social en Vigo tivo unha caída do 150 por cento.
O Banco Etcheverría, con domicilio social en Betanzos, repetiu resultados.
Méndez aconsella un estudio dos custos da Moeda única
Cre que só así se poderán marcar prazos de adhesión
O director xeral de Caixa Galicia, José Luis Méndez, considera que antes de marcarse prazos para acceder á Moeda Única Europea, o Goberno debe realizar un estudio que determine os custos que suporá para a economía, e decidir entón o prazo de adaptación.
Méndez recoñeceu a conveniencia de que España se sume ó proxecto.
José Luis Méndez durante a inauguración do centro de negocios
José Luis Méndez recoñeceu onte que realizar un acurtamento de prazos pode traer consigo certos riscos que "extenúen" ó proceso de incorporación.
O director xeral de Caixa Galicia referiuse ós últimos datos facilitados sobre a evolución económica española, que cualificou de "agridoces", xa que mentres se conseguiu un control importante da inflación, non ocorreu o mesmo co desemprego.
Neste sentido subliñou que o goberno que saia elixido nas urnas o vindeiro 3 de marzo debe prestar atención especial á loita contra o paro.
Méndez mostrouse optimista ante a evolución económica, e sinalou que esperan que os resultados vaian mellorando a partir do segundo semestre do ano, de acordo co despegue que se está producindo a nivel internacional.
Ese desenvolvemento positivo vai posibilitar, desde o seu punto de vista, que se produza un incremento do consumo, que terá tamén repercusión na creación de postos de traballo.
Preguntado sobre a situación das Caixas de Aforro galegas, afirmou que nestes intres pode considerarse que están "consolidadas", e indicou que se produciron crecementos importantes, e no caso de Caixa Galicia "considerables".
Centro de negocios
O director xeral de Caixa Galicia fixo estas declaracións onte trala inauguración dun novo centro de negocios, onde foron investidos 600 millóns de pesetas.
A edificación era a antiga oficina principal da entidade, situada no centro de Vigo, onde se conservou a imaxe exterior dun inmoble do século XIX, anque se transformou o espacio interior con deseño vangardista.
No acto de inauguración participou, ademais das principais autoridades locais, o presidente da Xunta de Galicia, Manuel Fraga.
Méndez insistiu en que se trata dun paso máis dentro dos proxectos da entidade por pór en marcha nas principais cidades de Galicia edificios que reúnan a actividade económica coa cultural e social.
Recordou que desde a antiga oficina principal, Caixa Galicia iniciou unha expansión pola cidade olívica que lle levou a contar na actualidade cun total de 25 oficinas que proximamente se verán aumentadas en número.
Méndez destacou a importancia cultural da colección de arte exposta no novo centro con artistas de primeira man.
ETA gasta quince millóns diarios na súa estructura
A Ertzaintza cre que move máis de dez mil millóns anuais
O ministro de Xustiza e Interior amosa as fotos dos etarras buscados pola policía
A organización terrorista ETA necesita máis de 15 millóns de pesetas diarios para mante-la súa estructura, segundo publicaba onte La Vanguardia, que cita fontes da Policía autónoma basca.
Esta cantidade supón un gasto anual superior ós 5.475 millóns de pesetas destinados a mante-la infraestructura e tódalas organizacións que lle dan apoio político ou loxístico a ETA.
Os datos deste artigo, segundo La Vanguardia, pertencen a un estudio confidencial da Ertzaintza, baseado nos servicios de información do corpo e na documentación incautada a ETA nos últimos anos.
Aínda que os datos establecen en 5.400 millóns o presuposto de ETA, a Ertzaintza sospeita que a cifra pode se-lo dobre.
Os gastos destínanse a apartados como: pisos e lonxas (en Francia, España ou outros países); vehículos; armamento, munición, laboratorios e arsenais; sistemas de informática; mantemento de membros liberados (a soldo); cursos; infraestructura de información e propaganda; medios de comunicación e outras axudas a refuxiados e a presos, etc.
O informe tamén sinala que a infraestructura do grupo vén determinada pola cúpula de ETA, que a policía basca considera que se encontra instalada nas proximidades de París e na Bretaña francesa.
Cada un destes dirixentes etarras dispón dunha vivenda onde reside, un piso de seguridade e dous vehículos.
Ademais, a esta infraestructura hai que engadir, como mínimo, unha ducia de pisos e locais nas mesmas zonas, algúns deles inclúen laboratorios de armamentos.
Entre outras hipóteses, toma forza a sospeita de que as arcas financeiras da banda tamén se abastecen con diñeiro dos máis "diversos círculos nacionalistas".
Moeda única
O director do Fondo Monetario Internacional (FMI), Michel Camdessus, afirmou que a moeda única europea "é a única iniciativa seria desde hai 25 anos para facerlle fronte á desorde monetaria orixinada pola dislocación do sistema de Bretton Woods".
"Nada sería peor hoxe que terxiversar.
A creación dunha moeda europea é unha etapa histórica, non soamente para Europa, senón tamén para o resto do mundo", dixo nunha entrevista concedida a dous diarios belgas.
Posible recesión
Nunha previsión sobre a próxima evolución económica de Europa non se pode excluí-la aparición dunha recesión segundo declarou en Viena Werner Clement, presidente do Instituto de Ciencias Industriais.
O debilitamento da economía de 1995 podería durar máis do que inicialmente se pensou, segundo Clement, que engadiu que en Europa se dá unha situación de "conxuntura dividida", con países con moedas e comportamentos económicos fortes e outros máis débiles.
A UE prepara un agresivo plan para exportar máis e crear emprego
Pretende gaña-los mercados exteriores e defender menos os propios
A Comisión Europea defendeu onte unha estratexia comercial máis agresiva para mellora-lo acceso ós mercados internacionais, acelera-la recuperación económica e crear emprego.
"Europa depende das exportacións, e as exportacións significan empregos", asegurou o comisario responsable de Comercio Exterior, coas que se pretende que a UE se preocupe máis de penetrar nos mercados exteriores que de protexe-los propios.
Leon Brittan é o comisario que defende a nova estratexia
O comisario Leon Brittan, un conservador británico contrario ó proteccionismo e defensor de posturas librecambistas, manifestou que "hai que asegurarse de que a UE ten unha política comercial máis agresiva", engadindo que xa é hora de "poñerlle fin" á estratexia "defensiva fronte á liberalización", para centrala "enteiramente na busca de mercados que aínda seguen pechados ós productos e investimentos comunitarios".
Como primeiro paso para encarrila-la nova estratexia, o Executivo comunitario propón que se confeccione unha lista, como un "banco de datos", cos obstáculos comerciais impostos por países terceiros, para contestar con "respostas rápidas e coordinadas".
Non se trata, segundo Brittan, de novas armas de defensa comercial, senón de "utilizar ben" as existentes dentro da Organización Mundial de Comercio (OMC), nin de que a UE deixe de cumpri-las súas obrigacións contraídas trala sinatura da Rolda Uruguai do GATT.
Ademais, o comisario fixo un chamamento para que os quince Gobernos actúen de forma coordinada.
Coas informacións sobre as barreiras comerciais existentes, as empresas poderán facerse "cunha imaxe clara dos impedimentos que deben afrontar" e prepararse para superalos.
Bruxelas considera determinante fortalece-la estratexia comercial comunitaria, xa que a UE protagoniza un quinto do comercio mundial e un tercio dos investimentos estranxeiros directos no mundo.
Na actualidade, os investimentos comunitarios no estranxeiro ascenden a 460.000 millóns de dólares e a recuperación económica europea en 1993 e 1994 alimentouse cun crecemento regular das exportacións.
A apertura dos mercados internacionais é crucial, segundo a Comisión Europea, para acelera-lo crecemento e a creación de empregos na UE, onde se contabilizan máis de 18 millóns de desempregados.
A Comisión Europea, asegurou Brittan, non quere impoñerlles ós países do terceiro mundo as súas características sociais, e non pretende que os estados máis pobres deban desprenderse dunha das súas principais vantaxes, os salarios máis reducidos, aínda que é "perfectamente lexítimo que a UE presente este problema.
Nas súas propostas, o Executivo comunitario pide a creación dentro da OMC dun "panel" que investigue a relación entre os dereitos laborais básicos e o respecto do ambiente e do comercio.
Este vínculo, que a UE xa intentou establecer sen éxito nas negociacións da Rolda Urugai, disgusta principalmente nos países asiáticos, que teñen unha política comercial extremadamente agresiva.
España é un dos países máis propicios para os minoristas
España é un dos países onde o comercio minorista alcanza un maior nivel de rendibilidade e beneficios, segundo o 'Libro Branco' sobre o sector da distribución elaborado polo Ministerio de Comercio.
O segundo tomo deste 'Libro Branco', presentado onte polo ministro Javier Gómez-Navarro, afirma nas súas conclusións que o comercio minorista español é un dos sectores con menos productividade do capital e do traballo medido en termos de venda por superficie e empregado.
Entre as súas conclusións este documento destaca o pequeno tamaño empresarial do comercio maiorista e o seu relativamente baixo grao de evolución e modernización, o que produce como resultado unha actividade en xeral "pouco axeitada ás novas dimensións da distribución comercial".
Sen embargo, no período 1991-94 predominou unha tendencia cara á maior dimensión dos establecementos comerciais.
Así, segundo o 'Libro Branco', en 1994 produciuse un aumento de máis de 1,1 millóns de metros cadrados de superficie de venda, o que supón un crecemento do 13,8 por cento da oferta total.
Ó analizar un período máis amplo, o comprendido entre 1987 e 1994, o documento do Ministerio de Comercio asegura que os establecementos tradicionais pasaron de abastece-lo 32 por cento do mercado ata o 13,3 por cento.
Mentres que en tan só 7 anos as tendas de barrio perderon máis da metade da súa cota de mercado, os hipermercados ampliaron a súa desde o 15 por cento de vendas en 1987 ata o 30,7 por cento que alcanzaron en 1994.
No mesmo acto o ministro de Comercio, Javier Gómez-Navarro, presentou o Observatorio da Distribución Comercial.
As familias gastan menos ca en 1990
No cuarto trimestre de 1995, o gasto medio por fogar foi de 751.792 pesetas correntes, o que supón unha suba de 33.000 pesetas máis respecto do trimestre anterior.
Dese total, 179.438 pesetas foron dedicadas a gastos en alimentación, bebidas e tabaco e o resto, 572.354, a outras cousas.
Á parte da influencia negativa quen ten a inflación, de outubro a decembro sempre se gastan máis cartos en alimentación, debido a que os productos que se consomen son distintos e máis caros, ademais dos consumos extras que se fan como consecuencia das festas de nadal.
Tamén debido á estación, a roupa e o calzado que se usa é máis caro e provoca máis gasto, e o nadal obriga a unha serie de gastos extras, sobre todo en regalos.
En calquera caso, ese aumento do gasto familiar non supón un aumento real do consumo, pois en pesetas constantes de 1985 os datos achegados polo Instituto Nacional de Estatística revelan que esas 751.792 equivalen a 422.541 pesetas de hai dez anos.
E hai que remontarse cara atrás ata o ano 1989 para dicir que no nadal que acaba de pasar a xente gastou un pouquiño máis que hai seis anos, pero menos ca en calquera dos últimos trimestres de 1994, 1993, 1992, 1991 e 1990.
É dicir, os datos estatísticos veñen confirmar o que din o zapateiro, o libreiro ou o restaurador da esquina en linguaxe coloquial:
a xente non gasta un peso.
Nesta situación compréndese que os últimos datos sobre o paro rexistrado subministrados polo INEM reflictan una suba do número de desempregados, que no caso de Galicia é de case 3.600 persoas máis que o mes anterior.
Así pois, a actividade económica, no plano máis perceptible para os cidadáns, permanece estancada e, en termos xerais, o comercio non vende máis e mellor que nos últimos cinco ou seis anos.
A esta atonía e falta de dinamismo no sector privado únese unha forte restricción no gasto público e, á súa vez, un alarmante atraso nos pagos a provedores, que vén engadir problemas ós problemas.
E o peor é que as opinións da xente da rúa coinciden en debuxaren a mesma situación de debilidade da demanda.
Tamén se constata que a recente baixada dos tipos de xuro non acaba de reactiva-lo consumo como algúns economistas predicían.
Mellora a renda dos agricultores
Neste ambiente psicoloxicamente negativo, é unha bafarada de aire fresco o dato de que a renda dispoñible das familias dos agricultores se achega á dos traballadores por conta allea, e que esta mellora se fai ostensible desde que en 1986 España ingresou nas Comunidades Europeas.
Xa dentro da Unión Europea, os datos estatísticos informan que mentres a renda agraria real comunitaria creceu de 1985 a 1994 nun 11 por cento, para esas mesmas datas a correspondente a España o fíxoo nun 60,4 por cento.
De modo que a pertenza ó club da UE non está sendo tan negativa como os seus detractores pregoaban.
Investimento
O grupo Prosegur investirá 5.000 millóns de pesetas nos vindeiros tres anos no desenvolvemento das empresas de traballo temporal, a través da súa nova sociedade Umano, presentada onte.
Esta empresa, constituída cun capital social de 1.000 millóns de pesetas e que xa conta con corenta e seis axencias, marca como obxectivos unha facturación próxima ós 50.000 millóns de pesetas e unha rede de 300 oficinas no horizonte de 1999, co que cubriría todo o territorio nacional.
Os asesores fiscais aconsellan a reforma do Sistema Tributario
Avogan pola rebaixa do tipo marxinal máximo ata o 40% para aumenta-la recadación
A Asociación Española de Asesores Fiscais considera que o sistema tributario español é "desincentivador" e necesita unha reforma urxente para acometer algúns cambios na imposición directa.
Neste sentido, amósase partidaria de rebaixa-lo tipo marxinal máximo do IRPF e situalo en torno ó 40 por cento, co que se conseguiría aumenta-la recadación, segundo declarou o presidente da devandita asociación, Eduardo Luque.
Persoas facendo a declaración da renda o pasado ano.
Eduardo Luque, presidente da Asociación de Asesores Fiscais, dixo que a reforma do sistema debería principiar polo Imposto sobre a Renda das Persoas Físicas.
"Cremos que o tipo marxinal máximo debería equipararse co tipo do imposto de sociedades, e situa-los dous en torno ó 40 por cento", afirmou.
"Con esta medida conseguiriamos unha tributación moito máis mesurada, e aumentariámo-la recadación, porque lograriamos crear máis riqueza ó estimula-lo consumo e o investimento.
Ademais, se se equiparan os tipos de renda e sociedades, desaparecerán do panorama mercantil do país moitas entidades que teñen como fin intentar diminuí-la carga tributaria", explicou.
Asegurou que o imposto actual é desincentivador.
"Hai moita xente que non ve ben que se lle teña que pagar a Facenda a metade do que un gaña.
Habería que darlle maior alegría á economía", sinalou.
Sobre a reducción dos tramos do IRPF (na actualidade existen 18), Luque amosouse partidario da simplificación da tarifa, aínda que precisou que a proposta do PP de establecer tres tramos é "excesiva".
Así mesmo, amosouse a prol de eleva-lo mínimo exento do IRPF.
En canto á loita contra a fraude fiscal, Luque dixo que a reducción dos tipos do IRPF "incidirá nunha reducción da fraude".
"O afán contributivo dos cidadáns crecerá unha vez que se rebaixen os impostos", engadiu.
Neste sentido, valorou positivamente a reforma da Lei Xeral Tributaria, "concretamente no que respecta ás sancións", e sinalou que é necesario que haxa un corpo de inspección fiscal suficientemente capacitado.
En relación coa proposta realizada polo Partido Popular de reduci-la prescrición dos delictos fiscais a 3 anos, amosouse a prol dela e indicou que "mentres antes prescriban os delictos fiscais, haberá unha maior seguridade para o administrado, xa que a súa situación se consolidará antes".
Fortes subas ó peche da Bolsa, que racha co nivel do 330
Os interrogantes sobre as causas que motivaron a forte suba da Bolsa de Madrid onte asaltaron os investidores ó peche da sesión, tras observar atónitos como nas dúas últimas horas da xornada o índice se disparou ata os máximos anuais.
En concreto, rompeu a barreira do 330 e situouse no 334,99, isto é, un forte incremento de 4,29 puntos, un 1,30 por cento.
Pola súa banda, o Ibex 35 acadou os 3.786,10 puntos, o que representou ganancias superiores ós 56 puntos.
A espectacular actividade rexistrouse fundamentalmente entre os valores máis sólidos do mercado, eléctricas e bancos, así como a influencia que exerceu a suba do prezo do futuro sobre o Ibex 35, que pechou en 3.800 puntos.
O avance do parqué madrileño non estivo acompañado da tendencia do resto das Bolsas internacionais.
Wall Street continuaba onte coa súa indecisión, asemade que Londres e París rexistraban ganancias inferiores en comparación coa española.
Pola contra, Franckfort contabilizou perdas do 0,05 por cento, influenciada pola decisión do Bundesbank de manter invariables os tipos de xuro.
En total, a Bolsa madrileña negociou máis de 40.000 millóns de pesetas, dos que 6.600 lle corresponderon a Telefónica.
Outros dos blue-chips máis representativos na negociación foron: Repsol con 5.650 millóns, Banco Santander 3.440, Endesa 3.350, Iberdrola con 3.000 e Argentaria con 2.614 millóns de pesetas.
Por sectores, a excepción de Investimento que retrocedeu 0,65 puntos, o resto tivo ganancias.
As máis significativas foron as eléctricas, debido ó protagonismo de onte no mercado.
En concreto, avanzaron 7,75 puntos, seguidas de Comunicación con 4,78 e Bancos 4,65.
La Caixa prognostica un déficit no sistema de pensións de 5,2 billóns
Aumenta-los anos de cotización e atrasa-la xubilación, dúas propostas para palialo
O sistema público correspondente ás pensións presentará un déficit total equivalente a uns 5,2 billóns de pesetas (no seu valor actual) no ano 2025, o que equivalerá ó 3,46 por cento do Producto Interior Bruto, é dicir, un 1,3 puntos máis ca no que hai actualmente, segundo un traballo que foi publicado polo Servicio de Estudios de La Caixa no seu informe de conxuntura correspondente ó mes de febreiro do presente ano 1996.
No 2025 as persoas de 65 anos pasarán dos 6,1 millóns actuais ós 8,7.
O estudio, realizado por un equipo de investigación da Fundación de Estudios de Economía Aplicada e de Analistas Socio-Políticos, e dirixido por J.A. Herce e V. Pérez-Díaz, parte dun escenario de referencia de carácter demográfico e macroeconómico, que alcanza ata o horizonte do ano 2025.
O resultado global da proxección sinala que a diferencia estimada entre gastos e ingresos do sistema público de pensións pasará de 1,5 billóns de pesetas en 1995 (2,16 por cento do PIB) a 5,2 billóns de pesetas no ano 2025, equivalente ó 3,46 por cento do PIB de 2025.
Cinco medidas
O estudio reacolle cinco medidas que poderían solucionar este avultado déficit.
Catro delas serían aplicables ás novas pensións (o atraso da idade legal e efectiva de xubilación, o reequilibrio dos puntos de pensión polos anos de cotización, o aumento dos anos de cotización no cálculo da base reguladora e o aumento da penalización por xubilación anticipada), e unha, aplicable tanto para as pensións novas como para as xa existentes, a actualización das pensións por debaixo do IPC.
Os expertos que elaboraron o informe para La Caixa indican que a aplicación destas medidas, que afectarían as novas pensións, non melloraría substancialmente a perspectiva do déficit se se adoptan por separado.
Sen embargo, a combinación das cinco medidas "si permitiría imaxinar escenarios de solución do problema a longo prazo".
Para a elaboración do informe, os expertos tomaron como punto de partida a proxección da poboación.
Así, establecen que, aínda que no 2015 a poboación será de 41,3 millóns de persoas, a partir de entón diminuirá, chegando ós 40,8 millóns de persoas no 2025.
En canto ás persoas de 65 anos e máis pasarán dos 6,1 millóns actuais ós 8,7 estimados para o 2025.
En canto ó crecemento económico, o estudio estima que a partir do ano 2000 se manterá un ritmo tendencial do 2,5% anual, mentres que a productividade do traballo aumentará en torno ó 1,5%;
os salarios reais, o 1,3%, e o emprego, o 1%.
"Isto permitirá que o paro baixe case ata o 7% no 2025", engade.
O mercado español do coche, terceiro da UE máis competitivo en prezos
A súa oferta está en poder comprar ata dez autos máis baratos que no resto de Europa
España é o terceiro país da UE onde os coches son máis baratos antes de impostos, e onde se poden comprar ata dez modelos cos prezos máis baixos dos Quince, segundo a CE.
Os consumidores europeos compran onde se lles ofrecen mellores condicións.
O estudio di que no segundo semestre de 95 se reduciu o diferencial de prezos entre os estados membros no mercado do coche, o que non evitou que os consumidores europeos compren os seus vehículos cada vez con máis frecuencia no país que ofreza mellores condicións.
O informe, presentado onte pola comisión, limítase a constata-las diferencias de prezos entre os países da Unión sen entrar a valora-las causas da maior caída de vendas en países como España, que ofrecen os prezos máis baixos, aclararon técnicos comunitarios.
O mercado italiano continúa sendo o máis competitivo, o que lle permite ofrecer trinta modelos diferentes cos prezos (antes de impostos) máis reducidos da Unión Europea (UE).
Italia é o mellor país para comprar xa non só coches fabricados por Lancia ou Alfa Romeo, senón tamén para acceder á tecnoloxía alemana de Mercedes e Opel.
Mesmo algúns Seat son máis baratos en Italia ca en España, como é o caso do Ibiza 1.6 CLX, o Córdoba da mesma cilindrada ou o Toledo 1.8 GL.
Os seguintes países máis atractivos para o comprador son Portugal, que ofrece doce modelos cos prezos máis baixos, España e Gran Bretaña, con outros 10 cada un.
O mercado español é especialmente competitivo nas gamas máis baixas, coma o Fiat Cinquecento 900ie, o Fiat Bravo 1.4 S, o Alfa Romeo 145 1,6, o Lancia Y10 1,1 júnior ou o Seat Marbella 903.
Austria, Alemaña e Francia teñen, en cambio, os prezos máis elevados en 60 dos 77 modelos utilizados pola Comisión Europea para o seu estudio comparativo.
Os seus datos demostran que, anque entre maio e novembro do ano pasado se reduciron os diferenciais de prezos entre países, estes continúan sendo maiores ca en 1994.
A mellora rexistrada débese á maior estabilidade das divisas europeas, entre elas a peseta española, que durante os seis meses estudiados se apreciou un 1,7 por cento respecto do ecu, asegura a comisión.
Os efectos da recuperación monetaria foron desiguais, xa que "en Italia, onde os prezos aumentaron de forma moi moderada, ningún fabricante italiano se beneficiou da recuperación da lira italiana que entre maio e novembro se apreciou un 5,6% respecto do ecu".
O orzamento familiar acadou as 731.279 pesetas no 95
O presuposto familiar medio alcanzou as 415.586 pesetas constantes _aplicada a inflación_ en 1995, das que 104.137 se destinaron ó gasto de alimentos, bebidas e tabaco, é dicir, un 0,85% menos, mentres que as 311.449 restantes se dedicaron ó resto dos gastos, cunha caída do 0,79 por cento, segundo os datos facilitados polo Instituto Nacional de Estatística (INE).
En pesetas correntes, os fogares gastaron 731.279 pesetas, das que 173.752 foron para alimentos e 557.526 para o resto dos gastos.
Descontada a inflación rexistrada nos últimos anos, resulta que os fogares gastaron unha media de 415.586 pesetas, un 0,81 por cento menos ca en 1994.
Non obstante, é de destacar que o gasto familiar foi peor en 1994 (-1,14%) e en 1993 (-1,49%), exercicios nos que tamén se produciu un retroceso nos gastos familiares debido á crise económica.
En pesetas de hoxe, o gasto medio foi de 731.279 pesetas, o que supón un aumento do 3,82%.
Analizado por tipo de gasto, as pesetas constantes (descontada a inflación) que dedicaron os fogares españois a alimentos, bebida e tabaco ascendeu a 104.137 pesetas (-0,85), mentres que o resto dos gastos supuxo 316.134 pesetas.
En pesetas correntes, é dicir, pesetas de hoxe, as 731.792 pesetas gastadas distribuíronse entre as 173.752 destinadas á compra de alimentos, bebida e tabaco.
Confemetal aposta pola reducción dos tipos de xuro
A patronal do sector do metal, Confemetal, considera que unha nova baixada de tipos de interese é "imprescindible" para conseguir unha reactivación da actividade económica.
Engade que esa rebaixa de tipos permitiría supera-la freada da suba económica, xa que favorecería o estímulo do investimento e do consumo privado.
No seu Informe de Conxuntura correspondente ó mes de febreiro, Confemetal destaca que nun contexto europeo de desaceleración do ritmo de crecemento, España necesita unha baixada de tipos de interese equiparable á dos seus socios na Unión Europea que permita supera-lo empeoramento actual da situación.
Ademais, a fortaleza da peseta debido ás entradas de capital estranxeiro atraído pola alta rendibilidade que ofrece o diferencial de tipos de interese e a moderada evolución da inflación desde a segunda metade de 1995, aconsellan unha baixada do prezo do diñeiro.
Segundo Confemetal, a relaxación da política monetaria podería provocar unha reactivación ó facilitarlles ás empresas e particulares un financiamento máis barato para os seus investimentos ou gastos de consumo e, ademais, normalizaríase o actual tipo de cambio, o que sería decisivo para impulsa-las exportacións e o turismo.
Tamén provocaría un recorte substancial da carga sobre a débeda polo aforro no pago de xuros.
"Unha baixada de tipos de interese podería se-lo mellor instrumento para evitar que continúe o actual enfriamento da economía española", conclúe.
Dúas multinacionais tentan facerse coa téxtil Intelhorce
Unha multinacional norteamericana do sector téxtil de "recoñecido prestixio mundial e comprobada solvencia", ademais dunha empresa catalana, son polo de agora os dous grupos industriais interesados en adquirir "o cen por cento" de General Téxtil España (GTE), antiga Intelhorce, segundo informou o presidente do disolto comité de empresa da factoría, Felipe Cortés.
O conselleiro de Industria, Traballo e Comercio, Gaspar Zarrías, informou onte en Málaga, tras unha xuntanza cos sindicatos e representantes dos traballadores da téxtil malagueña, de que, non obstante, "aínda non hai concreción ningunha" sobre estas dúas opcións para compra-los activos da antiga empresa pertencente ó sector do téxtil, Intelhorce.
O prazo do concurso poxa para a adquisición dos activos fabrís _o seu prezo simbólico é duns 300 millóns de pesetas, segundo fontes de Comisións Obreiras_, finaliza o 22 de febreiro, sen que, en opinión de Zarrías, se vaia alonga-lo prazo, anque aínda non hai ningunha empresa que retirase o prego de condicións.
Zarrías confía en que a empresa estranxeira, a opción máis solvente ata o momento, comunicará por escrito o seu interese pola téxtil malagueña antes de finaliza-lo prazo do concurso poxa e apuntou a posibilidade de que se produza a participación da Xunta de Andalucía se se dá o caso de que ningún grupo industrial realice unha oferta en firme.
EEUU, insolvente
O secretario do Tesouro dos Estados Unidos, Robert Rubin, anuncioulle ó Congreso, de maioría republicana, que adoptara unha serie de medidas para evitar que o país caese na insolvencia onte, xoves, por primeira vez na súa historia.
A crise do incumprimento dos pagos do Goberno estadounidense, desatada pola negativa do Lexislativo a aumenta-lo límite da débeda nacional, actualmente de 4,9 billóns de dólares, forma parte do conflicto entre Casa Branca e Congreso.
Baixa a gasolina
Os prezos máximos das gasolinas baixarán a partir de mañá, sábado, entre 20 e 30 céntimos por litro, mentres que os dos gasóleos experimentarán unha suba de entre 80 céntimos ou unha peseta, informaron en fontes de Industria.
Así, o prezo máximo da gasolina súper e normal baixará 30 céntimos, ata situarse en 114 pesetas por litro e 110,5 pesetas por litro, respectivamente, mentres que o da sen chumbo terá unha baixada de 20 céntimos e quedará en 107,9 pesetas.
O cadro de Gea dálle o visto e prace ó plan de viabilidade
Os traballadores do Grupo de Empresas Álvarez autorizaron onte en asemblea ós seus delegados sindicais para que subscriban o acordo base que fixa as condicións do plan de viabilidade proposto polo empresario Enrique Tatay.
Segundo manifestaron fontes do comité intercentros, o documento puido quedar asinado onte pola tarde.
Tamén onte pola tarde quedou constituída a cooperativa que xestionará a venda dos terreos onde se encontra a factoría de Cabral e a construcción no seu lugar dun polígono de 1.900 vivendas.
Os beneficios desta operación inmobiliaria destinaranse a viabiliza-lo grupo empresarial.
O acordo base será asinado, ademais de polos traballadores, por Enrique Tatay e a inmobiliaria madrileña TAU, que comprará os terreos de Cabral.
Esta operación será a garantía dunha primeira hipoteca que será cancelada no momento en que se conceda un crédito avalado pola Xunta de Galicia.
A presidenta do comité de Gea, Margarita Rodríguez, indicou que a próxima semana se reunirán coas entidades bancarias dispostas a conceder un crédito de 2.500 millóns.
Ó mesmo tempo, o empresario Enrique Tatay constituía onte en Valencia a nova empresa que comprará a maioría das accións de Gea ó seu actual propietario, o grupo Estudesa.
Esta empresa, creada para capitalizar Álvarez, terá un capital social de 1.000 millóns, dos que 500 se achegarían no acto de constitución.
O prazo solicitado polo empresario ante os traballadores e a Xunta para culmina-lo proceso para emprende-lo plan de viabilidade finaliza o día 24.
Caixavigo destinou a créditos preto do 80% dos seus depósitos
O director xeral destacou a vontade investidora da entidade
O pasado ano Caixavigo canalizou o 77,62% dos seus depósitos a préstamos e créditos a diferentes sectores da economía, o que supón unha porcentaxe superior en 13,76 puntos ás restantes entidades crediticias galegas.
Este dato foi facilitado onte polo director xeral de Caixavigo, Julio Fernández Gayoso, no transcurso dunha rolda de prensa na que se informou do balance do pasado exercicio, que onte foi ratificado pola asemblea.
O director xeral de Caixavigo, Fernández Gayoso, presentou o informe anual da entidade
Ó peche do pasado exercicio, o balance total público de Caixavigo situouse en 520.716 millóns de pesetas, cun incremento do 8,20 por cento dos recursos totais de clientes administrados pola entidade.
Os beneficios antes de impostos achegáronse ós 7.100 millóns, cun crecemento de case o 51% con respecto ó ano precedente.
A vontade investidora e de axuda á economía doméstica marca, segundo o seu presidente, as liñas da entidade.
O director xeral de Caixavigo, Julio Fernández Gayoso, reiterou a vontade investidora da entidade, en apoio de familias e empresa.
Gayoso destacou as liñas que caracterizan a entidade financeira e puntualizou que se segue distinguindo, ademais de pola súa solvencia, por detraer fondos do mercado interbancario para facilitárllelos ós seus clientes e xerar actividade económica e riqueza na comunidade galega, en tanto outras entidades exportan os seus excedentes non colocados fóra da rexión.
Durante o ano, formalizáronse 329.615 novas operacións de crédito, por un importe próximo ós 182.000 millóns de pesetas.
A entidade administra case 420.000 millóns de recursos alleos, que se incrementaron nun 10%.
Un líder pola súa credibilidade no ránking do mercado financeiro
Como exemplo da eficiente xestión da entidade, o seu director xeral resaltou que os custos de transformación creceron unicamente un 1,03 por cento.
O coeficiente de solvencia da entidade sitúase nun nivel do 13,3 por cento, o que supón un exceso de cobertura de 12.240 millóns de pesetas, sobre os recursos propios esixibles legalmente.
Os recursos patrimoniais da entidade cífranse en 48.210 millóns de pesetas.
O forte e continuado descenso no saldo de activos morosos propiciou un recorte de 2,3 puntos no índice de morosidade da entidade, situándoo no nivel 3,5 por cento a 31 de decembro, 1,44 puntos inferior ó ratio medio do sector.
Obras sociais
O investimento en obra social acumulada por Caixavigo ascende a 9.000 millóns de pesetas.
Por outro lado, a entidade financeira puxo en marcha o seu Plan Estratéxico, cun horizonte que alcanza o ano 2000.
Gasolinas
A Confederación de Consumidores e Veciños solicitoulle ó Tribunal de Defensa da Competencia un informe sobre os niveis de competencia na distribución polo miúdo de gasolina en estacións de servicio, e un expediente sancionador "en caso de confirmarse prácticas restrictivas".
Nun comunicado, esta Confederación sinala que "a práctica dun acordo de prezos, en detrimento do consumidor, foi denunciada no Instituto Nacional de Consumo".
Débeda pública
A débeda pública española en mans de investidores non residentes descendeu en 34.200 millóns de pesetas, ata os 4,23 billóns de pesetas, na semana contable transcorrida entre o 2 e o 9 de febreiro últimos, informou onte o Banco de España.
Este saldo estaba composto, o pasado venres, por 4,19 billóns de pesetas de bonos e obrigas do Estado adquiridos polos estranxeiros ata o vencemento dos títulos, así como por 40.800 millóns de pesetas de letras do Tesouro.
Argentaria pon á venda o 25% do seu capital o 26 de febreiro
A privatización comezará antes do 3-M, cunha saída superior ós 31 millóns de accións
A Corporación Bancaria de España, Argentaria, sacará á venda 31,3 millóns de accións a partir do próximo 26 de febreiro e ata o 15 de marzo, operación coa que se privatizará o 25 por cento do banco, trala autorización do Consello de Ministros do pasado 3 de novembro.
Sucursal da entidade financeira Argentaria
A privatización do 25% do capital de Argentaria iniciarase antes do 3-M.
A oferta pública forma parte dunha oferta global de carácter internacional, na que o 66 por cento das accións poderían quedar en mans de accionistas e investidores españois.
Precisamente, o tramo en España considera unha parte destinada ó pequeno investidor, outra ó accionista e outra ós empregados.
Para os pequenos investidores fixáronse 11 millóns de accións, cun investimento máximo de 10 millóns de pesetas e un mínimo de 50.000 pesetas por peticionario.
Ademais, contará cun desconto do 4 por cento sobre o prezo de referencia do mercado, así como unha compensación adicional de ata o 10 por cento do valor do seu investimento, no caso de que as accións non se revalorizasen sobre o prezo de adxudicación ó cabo dun ano.
Esta compensación faríase efectiva en metálico a partir do 27 de marzo de 1997.
Os accionistas de Argentaria terán reservados 4 millóns de accións.
Argentaria decidiu dar unha acción gratis por cada 20 accións asignadas no caso de que as mesmas non se revaloricen.
E para os empregados destínase un millón de accións en condicións similares ó resto dos anteriores grupos.
De chegar ó rateo, os accionistas contarán cun mínimo de 20 accións e o resto da petición non atendida farase de forma proporcional.
No tramo xeral garantirase un mínimo de 25 accións e o resto tamén se asignará de forma proporcional.
Polo que respecta ó tramo institucional español destínanse 2,1 millóns de accións.
E co fin de evita-la concentración de grandes paquetes accionariais serán os responsables do Sindicato da operación os que decidan.
Como se recordará forman parte da estructura do Sindicato, Argentaria, BBV, Santander Investmen e Morgan Stanley International, anque no tramo institucional nacional o director asignado é o Central Hispano de Bolsa SVB.
Paralelamente, realizarase a oferta nos mercados internacionais, para os que se destinan 10,5 millóns de accións, que se distribuirán entre Estados Unidos, Reino Unido, Europa Continental e resto do mundo, segundo a demanda que se presente.
Quenda
A orde de compra de accións realizarase entre o 26 de febreiro e o 15 de marzo.
Precisamente, o 15 de marzo fixarase o prezo máximo da acción e o 25 dese mesmo mes o prezo definitivo.
O 26 de marzo comezará a cotización e catro días máis tarde realizarase a liquidación.
Telefónica gañou 106.161 millóns no 95
Telefónica de España obtivo uns beneficios netos de 106.161 millóns en 1995, un 15,7 por cento máis que no ano anterior, e todo o grupo Telefónica gañou 133.051 millóns, un 18,2 por cento máis, segundo os datos facilitados onte pola compañía.
O incremento dos beneficios do grupo explícanse por un incremento do 5,6 por cento dos ingresos da telefonía básica, dun 64,6 por cento da telefonía móbil e dun 27 por cento dos ingresos dos negocios internacionais, acompañados por unha contención de custos, segundo Telefónica.
En 1995 Telefónica instalou 1.860.694 liñas novas, das que un 82,2 por cento foron destinadas á modernización da planta para facilita-la oferta de novos servicios;
as tarifas internacionais baixaron un 13 por cento e mantivéronse as demais e Telefónica transferiulle os seus activos ligados ó negocio de móbiles á filial de Telefónica Móviles.
En España as liñas en servicio por cen habitantes situouse no 40,2.
Telefónica de España ingresou en 1995 1,372 billóns por operacións, dos que 1,043 corresponderon ós ingresos de telefonía básica debido á suba da demanda neta de liñas do 2,5% e un incremento do consumo por liña do 1,3%.
Así mesmo, Fomento de Construcciones y Contratas (FCC) e Telefónica asinaron un acordo polo que o grupo constructor participa en Cabitel, empresa que explota as cabinas telefónicas.
Viños a Suecia
España converteuse nos últimos tres anos no primeiro país exportador de viños a Suecia, con case 24,8 millóns de litros en 1994, informou onte o Ministerio de Agricultura, Pesca e Alimentación.
A maior parte dos viños exportados son de Denominación de Orixe, entre os que destaca a Denominación Rioja, que exportou en 1994 un volume de 11,6 millóns de litros.
Os viños españois exportados a Suecia no 94 representan unha cota de mercado do 24 por cento.
Seguros a cubanos
Os cubanos poderán acollerse a cinco novos tipos de seguros a partir deste ano: accidentes persoais, o mixto de vida, de incendios, o de pensións e de auxilio financeiro complementario ós estudiantes, informou unha fonte da Empresa Nacional do Seguro Estatal.
Estas modalidades de seguros eran inexistentes en Cuba, e a súa creación é parte das reformas económicas postas en marcha polas autoridades da illa co propósito de reduci-lo exceso de diñeiro en circulación.
A UE ábrelle as portas de par en par ó imperio do teléfono móbil
Dentro de pouco os Quince terán que levantarlle tódalas restriccións á competencia en materia de telefonía móbil que queden vixentes.
Efectivamente, daquela entrará en vigor unha directiva aprobada a mediados de xaneiro pola Comisión Europea, cun obxectivo que será acelera-lo desenvolvemento, xa bastante rápido de por si, do teléfono móbil para darlles plena satisfacción ós consumidores.
A nova directiva obrigará as autoridades nacionais a suprimi-los dereitos exclusivos ou especiais concedidos a compañías de telecomunicacións e a outorgar de forma equitativa as licencias para tódolos tipos de teléfonos móbiles dixitais.
Isto inclúe o GSM, o DCS 1800 e mailo DECT, que cumpren as normas europeas.
A directiva prohíbelles ós Quince impedir que unha compañía, que opera nunha das tres frecuencias, estenda os seus servicios ás dúas restantes.
A directiva dálles liberdade ás compañías de teléfono móbil para que utilicen a súa propia infraestructura ou as dos servicios públicos, como as compañías eléctricas ou os ferrocarrís.
Na práctica, esas compañías non teñen obrigación de alugar liñas dunha compañía oficial de telecomunicacións, como Blegacom ou France Telecom, o cal debería permitirlles ofrecer prezos máis baixos.
Ata agora, as compañías oficiais facían pagarlles prezos altos ás sociedades independentes pola utilización das súas liñas.
Na Unión Europea, o teléfono móbil desenvólvese rapidamente, o número de abonados pasou de 12 millóns a finais de 1994 a máis de 20 millóns a finais de 1995 _dúas veces a poboación de Bélxica_.
Segundo un estudio da Comisión Europea, o número de usuarios pasará a 38 millóns _o equivalente á poboación española_ no ano 2000.
Emilio Botín ameaza a Hachuel con accións penais
Esixe que os debedores do grupo bancario Santander paguen
O financeiro Hachuel agarda de pé a oportunidade de intervir na xunta de accionistas do Santander
Botín durante o seu discurso
O presidente do Banco de Santander, Emilio Botín, advertiu onte que porá en marcha tódalas accións civís e penais que sexan necesarias para facer que os debedores do grupo bancario "paguen".
Botín advertiu que non admitirá "ningunha presión, nin agora nin no futuro, cando se trate de facer cumprir coas nosas obrigas".
Botín respondeu así na Xunta de accionistas do Banco Santander, que tivo lugar na capital cántabra, á intervención de Jacques Hachuel, contra o que Banesto presentou unha querela criminal polos delictos de alzamento de bens e estafa.
Hachuel interveu en calidade de accionista da entidade bancaria para pedir explicacións sobre diferentes asuntos, entre eles o relativo á investigación aberta pola Fiscalía de Manhattan ó grupo Santander.
En concreto, preguntou se a Fiscalía emitiu algunha citación que afecte a algún directivo do banco en Nova York e se existe risco de responsabilidades económicas como consecuencia desa investigación.
Ademais, interesouse pola opinión dos avogados americanos sobre as consecuencias desa investigación.
Hachuel preguntou ademais se son certas as informacións referidas á presentación polo Santander dunha acta complementaria á Facenda pública en relación coas operacións de lavado de cupón, así como cál é o importe exacto do ingreso complementario realizado e en qué partida das contas anuais se encontra contabilizado.
O financeiro, quen antes de abandona-la reunión anunciou que non ratificaría ningún acordo da Xunta celebrada onte, interesouse tamén polo destino das cinco sociedades das Illas Virxes británicas a través das que operou o Banco de Santander.
A intervención de Hachuel, contestada de inmediato por un dos asistentes á Xunta cun "devolve o que roubaches de Banesto", foi respondida a petición do propio Botín polo auditor externo do Banco, Enrique Álvarez.
Este sinalou, respecto da investigación aberta pola Fiscalía de Manhattan, que a información xa obra na memoria do Banco, na que se destaca a non necesidade de provisión respecto da solicitude de remisión de documentación realizada en novembro de 1995 pola oficina do fiscal de distrito de Nova York.
Respecto do ingreso realizado a través de declaración voluntaria á Facenda pública durante o exercicio de 1995, Álvarez indicou que este se produciu como consecuencia de operacións nas que o Banco de Santander interveu como entidade xestora no nome doutras entidades non vinculadas ó grupo e destacou a recuperabilidade do citado importe.
Verbo dos investimentos financeiros realizados polo Santander a través de cinco sociedades domiciliadas nas Illas Virxes, o auditor afirmou que en 1994 se acordou a liquidación das mesmas, de aí, engadiu, "que non figuren no anexo da memoria, xa que foron liquidadas e o seu patrimonio integrado noutra sociedade do grupo durante o exercicio 1995".
Agregou que eses investimentos estiveron "correctamente" contabilizados e o obxectivo dos seus recursos foi o financiamento de investimentos do Grupo no estranxeiro.
Asegurou que se cumpriron os trámites preceptivos tanto co Banco de España como coa Dirección Xeral de Economía Internacional e Transaccións Exteriores.
Unha débeda 'irreal' de case 9.000 millóns
O financeiro Jacques Hachuel asegurou onte que a débeda de 8.900 millóns de pesetas que, segundo dixo o secretario xeral do Banco de Santander, mantén con Banesto "non se corresponde coa realidade".
Indicou tamén que se informou "pola prensa" da querela presentada antonte contra el polo Santander.
Hachuel fíxolles estas breves declaracións ós periodistas trala súa intervención na xunta extraordinaria de accionistas do Santander celebrada onte na capital cántabra, intervención que causou expectación e certo grao de crispación entre os asistentes, algún dos cales lle recriminou a súa actuación con Banesto.
No transcurso da xunta, o secretario xeral da entidade bancaria asegurou que o saldo pendente de pago que mantén o financeiro con Banesto se eleva a 8.900 millóns, sen computar intereses nin custos que no seu momento deberán contabilizarse como débeda.
O representante do Banco de Santander, que destacou que Hachuel é accionista desde o 5 de febreiro deste ano no que adquiriu 100 accións, o mínimo necesario para asistir ás xuntas xerais, sinalou que a relación do financeiro co Santander se circunscribe a Banesto, que lles concedeu nos anos 1989 e 1991 a dúas sociedades do Grupo Hachuel dous créditos por valor de 7.500 millóns de pesetas e 6.566, respectivamente.
Explicou que unha das sociedades, Portic SA, contaba con garantías hipotecarias sobre distintas propiedades inmobiliarias e picnoraticias de accións de Banesto e de Variations International, todas elas propiedade do Grupo Hachuel.
Sinalou que ante o incumprimento das obrigas de pagamento por parte de Portic SA, Banesto iniciou a execución de garantías sobre as accións deste banco, algo que se produciu con anterioridade á intervención en decembro de 1993 desa entidade polo Banco de España.
Agregou que, con posterioridade á intervención de Banesto, os novos administradores da entidade iniciaron a execución das garantías hipotecarias, entre elas as relativas ás accións de Variations International, posuidora das obras de arte "hoxe desaparecidas", indicou, o que levou a Banesto a iniciar accións penais.
A banca galega inviste o 60% dos depósitos na comunidade
Os bancos galegos destinan o 61 por cento dos recursos captados mediante depósitos de clientes a investir na propia comunidade galega, o que supón o índice máis baixo das principais comunidades autónomas.
Pola súa parte, as caixas galegas manteñen nun 59 por cento esta porcentaxe, que mide o que destinan a investimento en Galicia sobre os depósitos que reciben as entidades, tamén por debaixo dalgunhas comunidades, inda que por enriba doutras como Cataluña ou o País Basco.
Segundo datos facilitados por Caixavigo, a media nacional de investimento sobre os depósitos é do 60 por cento no caso das caixas e do 94 por cento entre os bancos españois.
As comunidades onde os bancos destinan máis investimento, incluso do recibido, son as do País Basco (125 por cento), Andalucía (120), Cataluña (116) e Comunidade Valenciana (102).
Respecto das caixas, a entidade que inviste máis no seu territorio respecto dos depósitos é Madrid, cun 80 por cento.
Os centros comerciais van baixa-lo prezo da gasolina
As grandes superficies entran na venda de combustible
O actual ministro de Industria, Juan Manuel Eguiagaray, en declaracións realizadas onte, sinalou que a reducción do prezo dos carburantes irá directamente ligada no futuro á súa comercialización en grandes centros comerciais.
"O proceso da competencia é imparable no mundo do petróleo", afirmou o titular de Industria.
As gasolineiras deixarán de te-la exclusiva na venda de carburantes
Deste xeito valoraba as recentes experiencias nalgunhas zonas de Cataluña e do País Basco con ofertas promocionais que chegaron ata as 20 pesetas por litro.
"Ocorreu en Cataluña, está a ocorrer en Cartaxena e pode estenderse a máis zonas.
Non é presumible que esas diferencias de prezo poidan estenderse, de momento, con carácter xeral, pero coido que isto é san, e o consumidor vese beneficiado cando se producen fenómenos desta natureza", dixo.
"A reducción de prezos que se poida ir xerando no futuro vai ter que ver, como tivo que ver noutros países, como Francia _agregou_, con que a comercialización dunha parte importante da gasolina se produza a través das grandes superficies, e este é un fenómeno diferencial, ou foino ata agora, en Francia respecto doutros países, como España, en particular.
Nesa dirección quizabes poidamos ter un proceso de maior discriminación de prezos xeograficamente, ó lado dunha competencia maior".
En resposta á ofensiva de grandes cadeas comerciais, como Alcampo, Eroski ou Caprabo, a localidade murciana de Cartaxena converteuse, a principios deste mes, en campo de probas para compañías como Repsol, Agip, Cepsa ou BP Oil, que aplicaron descontos que chegaron ás sete pesetas por debaixo do prezo oficial nunha área duns 15 quilómetros cadrados.
Este pode se-lo xerme dunha rebaixa que pode estenderse ó resto de España, xa que máis de 95.000 comercios cataláns ultiman o acordo para regalarlles ós seus clientes, a partir de finais de marzo, vales de 20 pesetas de desconto no litro de gasolina adquirido en 800 gasolineiras de Cepsa e Repsol por cada compra de 2.000 pesetas.
Esta iniciativa pode correr coma a pólvora polo resto das comunidades autónomas a partir de xuño.
Nembargantes, o titular de Industria explicou que en España se traballa con marxes "relativamente baixas" respecto do mercado europeo, e afirmou que algo que os cidadáns españois ignoran en xeral é que o país xa desfruta dunhas gasolinas baratas, incluso antes de impostos.
Aclarou que na actualidade se dá unha carga impositiva menor sobre as gasolinas ca na media europea, e dixo que tamén antes de impostos se comprimiran as marxes de beneficios entre as empresas, de aí que a competencia sexa máis estreita.
Política de emprego
Por outra banda, o candidato número un do PSOE ó Congreso por Alacante e ministro de Economía, Pedro Solbes, indicaba onte, na capital da provincia, que "é necesario continuar coa política económica posta en marcha en 1993, que ata agora cumpre cos obxectivos previstos".
Pedro Solbes presentou onte a mediodía o programa económico do PSOE, que, baixo o título "Sociedade do benestar e emprego", ten como obxectivos principais a creación de emprego e mante-lo estado de benestar.
O programa do PSOE contempla, ademais, o mantemento dos impostos e o actual sistema de pensións, así como continuar coa política económica seguida ata agora e culmina-la terceira etapa do tratado de Maastricht en 1997.
En política de emprego, o programa socialista ofrece medidas como a reordenación e maior flexibilidade do tempo de traballo, a reducción do número de horas extras, o aumento da calidade e a estabilidade do traballo.
O programa inclúe tamén garanti-la igualdade de oportunidades e favorece-la integración dos colectivos con maiores dificultades.
A inxente fortuna de Claudia Schiffer xa se comenta nos círculos económicos
Os tempos en que asomou á fama tralo apelativo da "Bardot dos 90" pertencen xa á prehistoria.
Hoxe, a escultural loira alemana Claudia Schiffer está máis preto dos negocios que da portada do Vogue.
Segundo o suplemento Business Day do New York Times _que a mostra con lapis na man, en actitude de negociar o seu próximo contrato_, "Claudia Schiffer podería ser unha boneca Barbie.
Sen embargo, cada vez máis, intenta imitar ós executivos creadores de Barbie".
Detrás dos seus desfiles parisinos, portadas de revistas e anuncios de Revlon, Schiffer, ós seus 25 anos, "baralla un miniconglomerado que xera millóns de dólares ó ano", apunta o diario, que sostén que "a estratexia é simple:
vender o rostro e o corpo dunha supermodelo a través dos medios, contratar un equipo de asesores profesionais, atraer investidores... e as ganancias simplemente comezan a chegar".
A súa paga diaria por un pase alcanza os seis millóns de pesetas, pero ese é só o comezo.
Schiffer deseña os seus propios calendarios, cos que gana entre 36 e 50 millóns de pesetas por ano, amais de protagonizar programas especiais na televisión alemana, que lle reportan entre 18 e 36 millóns de pesetas.
Ademais, os ingresos polas súas dúas autobiografías ascenderon a entre seis e doce millóns.
Agora, acaba de crear a cadea de restaurantes Fashion Cafe, xunto ás modelos Elle McPherson, Naomi Campbell e Christy Turlington, e para a que deben prestar a súa imaxe sen arriscar os seus cartos, tarefa esta dos investidores locais.
Inaugurado o primeiro local con gran éxito en Nova York, este ano abrirán outros seis, en Nova Orleans, Barcelona, Londres, Xakarta, Manila e Las Vegas.
Segundo as estimacións, a cadea podería ter un saldo positivo de 120 millóns de pesetas para cada un dos socios.
Reflote do grupo Álvarez coa compra de accións por Tatay
A incerteza dos 1.025 empregados podería verse resolta coa reunión de hoxe
Se non hai sorpresas de última hora, o industrial valenciano Enrique Tatay farase cargo das accións do empresario Jiménez Ambel, logo de que depositou os 500 millóns necesarios para a creación da Sociedade Anónima Laboral (SAL), un dos requisitos esixidos para capitaliza-lo Grupo de Empresas Álvarez (GEA).
A reunión definitiva para despexa-lo futuro do grupo celebrarase na Consellería de Industria.
O Grupo de Empresas Álvarez tentará saír adiante con este acordo co grupo valenciano
A incerteza que viven desde hai máis dun ano os 1.025 traballadores do grupo vigués podería chegar á súa fin de forma definitiva esta tarde, na reunión que celebrarán o conselleiro de Industria, Antonio Couceiro, os propietarios de GEA (Enrique Tatay e a firma Esdudesa), e os membros do comité de empresa.
Nunha reunión previa celebrada onte en Santiago, os membros do comité de empresa recibiron o certificado do depósito dos 500 millóns necesarios para crea-la sociedade anónima esixida polos irmáns Jiménez Ambel, actuais propietarios do grupo, para pasa-las súas accións a mans do industrial valenciano, Enrique Tatay, interesado en viabiliza-la empresa.
Segundo explicou a presidenta do comité de empresa de GEA, Margarita Rodríguez, trala reunión, á que asistiron responsables de Industria, o auditor Pascual Silva e un representante da inmobiliaria TAU, "anque todos estabamos bastante escépticos por conseguir nun mes o que non conseguimos nun ano, parece que xa está todo solucionado".
Neste sentido explicou que, segundo a información que lles facilitara, Enrique Tatay cumpriría tódolos compromisos adquiridos o pasado 24 de xaneiro para que Estudesa lle cedese as accións de GEA.
Ademais dos 500 millóns depositados para a creación da SAL, Tatay conseguiría que varias entidades bancarias adiantasen o aval dos 2.500 millóns aprobado pola Xunta e pendente da resolución do recurso presentado en Bruxelas.
Entre as entidades que se barallan para adiantaren o aval están Caixa Vigo, Caixa Galicia, o Banco Zaragozano, Caixa de Pensións e o Banco Bilbao Vizcaya (BBV).
Desta forma, Tatay podería cumpri-la condición de capitalizar GEA cos 3.000 millóns comprometidos e pór en marcha o plan de viabilidade acordado hai máis dun ano para reflota-la empresa.
Outra das condicións do acordo que se cumpriron é o compromiso do Concello de Vigo para recualifica-los terreos nos que se asenta o Grupo de Empresas Álvarez, que serán adquiridos pola inmobiliaria TAU.
Ademais, os traballadores constituíron unha cooperativa de vivendas, tal e como se recollía no documento pactado.
Así as cousas, todo parece ultimado para que esta tarde se proceda ó traspaso de poderes nun dos grupos cerámicos máis importantes de Galicia.
O conflicto que se arrastraba desde hai un ano podería tocar á súa fin e os traballadores asegura-los seus empregos e cobra-los salarios atrasados de tódolos empregados da fábrica.
Uns 2.100 millóns para débedas
O plan destina 2.100 millóns para paga-la débeda salarial e as baixas.
Dos 3.000 millóns de pesetas necesarios para capitaliza-lo Grupo de Empresas Álvarez, 2.100 millóns destinaranse a paga-los salarios endebedados ós traballadores e a cubri-la reducción de cadro que contempla o plan de viabilidade pactado entre empresa e traballadores.
Actualmente, Estudesa endebédalles ós 1.025 traballadores que compoñen o cadro de GEA 1.100 millóns en concepto de salarios.
Segundo o plan de viabilidade, reduciranse un total de 220 postos de traballo, a través de incapacidades por enfermidades e baixas incentivadas, concepto ó que se destinarán outros mil millóns de pesetas.
O resto dos cartos destinaranse ó levantamento de cargas que pesan sobre o grupo e a mellora-la producción, segundo explicou Margarita Rodríguez.
A historia máis recente de GEA escríbese en clave de mobilización, promesas incumpridas e unha incerteza que levou ó límite das súas forzas a máis de mil familias.
A denuncia interposta ante a Comisión Europea, aínda pendente de resolución, por firmas da competencia que consideran ilegais as axudas públicas ó grupo vigués non parece que vaia frea-lo proceso de reflotamento de GEA.
Así as cousas, se non se produce ningunha sorpresa de última hora na reunión desta tarde, os traballadores de Álvarez retomarán en firme unha actividade que se mantivo de forma irregular nos últimos doce meses.
O cumprimento de todas estas condicions certificarase mañá na reunión que se celebrará en Santiago coa presencia do empresario Enrique Tatay, do propietario de Estudesa, Francisco Jiménez Ambel, e con representantes da Xunta e dos traballadores.
Margarita Rodríguez explicou que, "salvo imprevistos de última hora", na reunión se acordará o traspaso das accións.
Emisión do BBV
O BBV foi seleccionado polo Nordic Investmen Bank para dirixi-la súa primeira emisión a 25 anos nos mercados de capital internacionais.
O importe desta operación ascende a 10.000 millóns, cun cupón do 9,67% pagadeiro anualmente e con data de vencemento de decembro do 2.021.
Esta dirixida a compañías de seguros e fondos de pensións.
Esta emisión leva aparellada unha permuta financeira de divisas e intereses na divisa norteamericana, dólares.
Repsol investirá 50.000 millóns en desenvolvemento ata o 2000
Destapan unha fraude de 90.000 millóns no consumo do gasóleo tipo B nos últimos 4 anos
O consumo de gasóleo B creceu un 70% acumulado desde 1992 ata 1995, cando segundo as previsións debería telo feito un 15%, a razón dun 5 por cento anual.
Isto explica que a fraude representase os 90.000 millóns neste período, segundo o presidente de Repsol.
Refinería de Repsol
O presidente de Repsol, Óscar Fanjul, quen interveu nun coloquio da evolución do sector de hidrocarburos, explicou que a fiscalidade do gasóleo A é de 50 pesetas por litro, mentres que a do B é de 15 pesetas.
Por outra parte, Fanjul anunciou que entre os próximos catro ou cinco anos Repsol investirá aproximadamente 50.000 millóns en exploración, producción e desenvolvemento, dos que 20.000 se destinarán directamente á zona do golfo de Cádiz.
Tras recalcar que en 1985 se investía cinco veces máis en exploración que na actualidade, sinalou que a busca de almacenamentos para o gas será outro dos obxectivos prioritarios para a compañía petroquímica nos próximos anos.
Na actualidade hai almacenamentos para 2.000 millóns de metros cúbicos, aínda que o obxectivo óptimo sería duplicar este espacio.
En canto ó mercado de productos petrolíferos, Fanjul resaltou que o español é o máis aberto de Europa, e explicou que unha das súas principais cualidades radica na súa fácil adaptabilidade.
Tarifas baratas
Seguidamente vaticinou que as tarifas da Compañía Loxística de Hidrocarburos (CLH) son actualmente as máis competitivas, gracias ó descenso do 50 por cento nos últimos anos.
Na súa opinión, é máis barato compra-lo producto en España que facelo fóra e cualificou de modélica a evolución do sector.
Respecto das estacións de servicio, afirmou que no período 1992-95 Repsol investiu máis de 400.000 millóns de pesetas, catro veces máis que na década anterior.
As marxes brutas do sector mantivéronse neste período e o cash-flow operativo roldou os 50.000 millóns.
En canto á denominada "guerra de prezos" das gasolinas, dixo que a única forma de facerlle fronte á competencia é a través dunha política de reducción e racionalización de custos.
Na área de refino, sinalou que as refinerías españolas representan en número un 20 por cento menos ca noutros países europeos e considerou unha vantaxe que as instaladas en España estean xeograficamente separadas.
Destacou a caída das marxes de refino a escala mundial, e dixo que se continúa esta tendencia haberá que pechar refinerías.
A producción industrial medrou un 4,6% no pasado ano
O Ministerio de Economía apuntou onte a posibilidade de que existan síntomas de recuperación na producción industrial, acordes co repunte da actividade.
A producción industrial creceu o pasado ano un 4,6% de media.
Economía recordou nunha nota que esa taxa é sensiblemente inferior ó 7,3 por cento alcanzado en 1994, aínda que a considera "relevante" e cualifica de particularmente positivo o comportamento das industrias transformadoras dos metais, entre elas as relacionadas coa maquinaria e co material de transporte.
En contraste, recorda as variacións negativas na producción dalgunhas industrias manufactureiras relacionadas como as do coiro e o calzado.
A caída da producción industrial nun 4,8 por cento no mes de decembro pasado era de esperar, segundo Economía, pola negativa incidencia do calendario laboral na actividade.
Cambio tecnolóxico, paro e pobreza
Unha das preguntas actuais que se fan os economistas é se é posible que o cambio tecnolóxico poida xerar paro e pobreza.
Pois como sinala Antón Costas Comesaña, catedrático de Política Económica da Universidade de Barcelona, nun traballo sobre 'Problemas económicos nas sociedades avanzadas' (Fundación Argentaria, 1996), "é posible", se ben custa aceptalo.
Un repaso ó que sucedeu co emprego e os salarios nos inicios da Revolución Industrial, en Gran Bretaña ou España, indica que o uso do vapor nos procesos industriais e das máquinas automáticas de fiar provocaron desemprego e caídas salariais en boa parte dos traballadores manuais.
E o caso é que só despois de pasadas moitas décadas as innovacións citadas xeraron unha vaga de prosperidade xeral, comenta o profesor.
Fronte ós agoiros optimistas da OCDE, no sentido de que, a longo prazo, as novas tecnoloxías crean máis postos de traballo que os que destrúen e favorecen o progreso económico, Costas matiza que ese longo prazo "é demasiado longo para unhas sociedades que se acostumaron á igualdade".
Os que como Paul Krugman sosteñen que os cambios tecnolóxicos non afectarán o volume total de emprego, están de acordo en que si afectarán a composición do emprego e os salarios, e que a tecnoloxía substituirá cada vez en maior proporción a traballadores cualificados que ós que realizan traballos ordinarios.
Peor aínda, autores como J. Rifkin ('O fin do traballo') sosteñen que tres de cada catro operarios fan na actualidade tarefas que poden ser automatizadas.
Sen embargo, os neoschumpeterianos seguen na tese do ciclo longo positivo, pois entenden que o cambio técnico se incorpora á economía a través de dous tipos de innovacións que operan en distintas fases do ciclo: as innovacións de proceso, que son máis intensas durante a fase recesiva, e as innovacións de producto, que se desenvolven con máis intensidade durante as fases de recuperación e prosperidade.
No primeiro caso tenden a aumenta-la eficiencia dos procesos productivos xa existentes e a reduci-los custos:
logo aforran traballo, sobre todo traballo pouco cualificado.
No segundo _as innovacións de producto_ están orientadas a introducir novas ofertas de bens e servicios, co que xeran maiores demandas de traballo e permiten manter altos os salarios.
Aplicando o sinalado á realidade circundante, o profesor Costas Comesaña advirte que os anos oitenta e noventa non foron favorables ás innovacións de producto e, polo mesmo, tampouco ó emprego, senón que se caracterizaron por baixas taxas de crecemento económico, por políticas macroeconómicas depresivas e polo temor dos empresarios a investiren nun proceso de globalización dos mercados e da competencia internacional.
En consecuencia, engade:
"Ata que volvamos a taxas de crecemento a longo prazo iguais ou semellantes ás dos sesenta, probablemente non veremos grandes progresos no volume total de emprego e nos salarios".
Forte aposta das forzas políticas pola conxelación da tarifa eléctrica
A privatización de Endesa e a independencia do Club Español de Enerxía, a debate
Os programas electorais dos partidos políticos máis importantes _PSOE, Partido Popular, Izquierda Unida, CiU e Partido Nacionalista Vasco_ en materia de enerxía coinciden na necesidade de conxela-las tarifas eléctricas nos próximos exercicios, a non ser que por razóns de forza maior, relacionadas con variacións substanciais nos prezos das enerxías primarias nos seus mercados de orixe, sexa necesario aumentalas.
A central hidroeléctrica de Endesa
Neste sentido manifestáronse onte o titular de Industria e Enerxía, Juan Manuel Eguiagaray, o responsable de Industria do PP, Luis Gámir, o membro da área de Economía Federal de IU, Ladislao Martínez, e os deputados José Manuel Silva, de CiU, e Xabier Albistur, do PNV, no transcurso dun debate auspiciado polo Club Español da Enerxía.
Na súa intervención, Eguiagaray indicou que a reducción da tarifa, conxelada durante 1996, pode continuar aínda, e reiterou que o PSOE impulsará esta política de reducción acumulativa anual do 3 por cento.
Neste sentido, Manuel Silva destacou o compromiso do seu partido de non incrementa-los prezos da enerxía eléctrica durante os tres próximos anos.
Os representantes do resto das formacións non expresaron posturas concretas ó respecto, pero tampouco puxeron en dúbida a importancia da medida, nin sequera Luis Gámir.
Por outra parte, o ministro expresou a súa preocupación pola ausencia de alternativas "serias" por parte do resto dos partidos á política desenvolvida polo seu departamento en materia enerxética.
Manifestouse partidario de elaborar unha lei, no transcurso da próxima lexislatura, que conte co máximo grao de consenso posible, para buscarlles emprazamento ós residuos radioactivos de alta actividade.
Seguidamente, criticou o anuncio realizado polo PP de privatizar Endesa se accede ó Goberno, ó considerar que iso "supón atentar contra un patrimonio público que é propiedade de tódolos españois", e felicitouse pola solución dada ó problema da moratoria nuclear por medio da titulización.
"O chumbo que tiñan as empresas eléctricas nas ás deixou de existir", subliñou.
Anunciou que no transcurso do presente exercicio se elaborará o decreto que regule o sistema eléctrico independente, de forma que para finais de século polo menos o 25 por cento da demanda final de consumo poida ser abastecida por este sistema, o que supón, de facto, a ruptura do monopolio no sector.
Pola súa parte, Gámir insistiu na necesidade de introducir un grao de privatización maior para o sector eléctrico, e insistiu na intención do PP de vender Endesa.
Avogou por un sector eléctrico regulado, "pero menos intervido", así como por introducir maiores doses de competencia no sector.
Despois de poñer en cuestión a independencia das persoas que integran a Comisión do CSEN, criticou diversos puntos da Losen, así como a lentitude do Goberno en desenvolver esta norma.
Fuentes Quintana insiste na obriga dunha reforma económica
Falou en Zaragoza sobre 'A economía ante 1996'
O profesor Enrique Fuentes Quintana manifestou onte en Zaragoza que "a lóxica" e os compromisos exteriores que España ten asumidos no marco da Unión Europea obrigarán ó goberno que saia das eleccións do 3 de marzo a acometer unha serie de reformas estructurais "imprescindibles".
Fuentes Quintana desprazouse onte a Zaragoza para pronunciar unha conferencia, co título de 'A economía española ante 1996', coa que se iniciaron as actividades da recentemente creada Aula de Economía Española Fuentes Quintana, organizada polo Departamento de Estructura e Historia Económica da Universidade de Zaragoza e a Caja de Ahorros de la Inmaculada.
Referiuse ó 3-M como un "destino histórico" para o país, xa que, para o seu xuízo, o partido que asuma a responsabilidade de gobernar deberá te-la "coraxe política" suficiente para iniciar numerosas reformas, e subliñou o interese de que o partido máis votado goce dunha maioría suficiente para constituír un goberno "forte".
Entre estas reformas, Fuentes Quintana referiuse á necesidade de liberaliza-los mercados, para evitar que numerosas empresas españolas sexan "concesionarios" do Estado, e citou como exemplo as farmacias, as notarías, os taxistas e as gasolineiras.
O profesor, que foi nomeado recentemente doutor Honoris Causa pola Universidade de Zaragoza, sinalou que, ademais "da lóxica", os cambios estructurais están impostos polos compromisos exteriores asumidos por España, e observou que a Unión Monetaria é "un espertador a prazo fixo".
Tamén indicou que España está nun proceso de recuperación, e considera que a ralentización que sufriu durante o segundo semestre do ano pasado vai inverterse no exercicio actual, no que, para o seu xuízo, o segundo semestre será mellor có primeiro.
Renfe véndelles ós franceses 42 vagóns Talgo
A operación suporá 2.000 millóns de pesetas
A compañía ferroviaria española de Renfe, da que é presidenta Mercé Sala, asinou recentemente un contrato coa liña de ferrocarrís franceses (SNCF) para a correspondente venda de 42 vagóns de material e deseño da casa Talgo, por valor de 2.000 millóns de pesetas.
Esta venda inscríbese na constitución da sociedade mixta entre ámbalas compañías, denominada Agrupación Europea de Interese Económico (AEIE) para o desenvolvemento do mercado ferroviario Francia-España, para explotar e activar conxuntamente os servicios internacionais de viaxeiros.
O material que SNCF lle vai adquirir á compañía ferroviaria de Renfe corresponde á metade dos vagóns dos que a empresa española dispón para realiza-los servicios internacionais, co obxecto de que ámbalas compañías posúan o 50 por cento da totalidade que acolle a agrupación.
Deste xeito, a Agrupación Económica de Interese Económico (AEIE) contará cun total de 84 coches para os traxectos que unen España con Europa.
Mantemento
Ademais, o mantemento do parque de vagóns tipo Trenhotel Talgo adquiridos pola SNCF realizarase en España, nos talleres de Talgo, baixo a responsabilidade da compañía ferroviaria de Renfe, o que suporá unha importante carga de traballo para a empresa española.
A Agrupación Europea de Interese Económico (AEIE), que establecerá en Madrid a súa sede central, ten un prazo de vixencia de cinco anos, a partir dos cales poderá renovarse automaticamente.
O primeiro xerente da Agrupación será Didier Pregaldiny.
Ámbalas compañías ferroviarias, tanto a española como a francesa, prevén transportar anualmente, a través da nova estructura, unha cifra superior ós 300.000 viaxeiros.
A Bolsa española anticipa a futura baixada dos tipos
A Bolsa española e a maioría dos mercados europeos anticipáronse ás expectativas de novos recortes de tipos de xuro, o que provocou que o parqué madrileño se encontre en máximos anuais.
Así o considera José Juan Ruiz, director económico de Argentaria, para quen esta primeira razón ten un peso do 70 por cento, á que hai que sumarlle o factor das economías domésticas _un 20 por cento_ e o político, que conta nunha porcentaxe do 10.
En declaracións a Europa Press, Ruiz dixo que o contorno internacional é favorable ó mercado español polo descenso da inflación e a anulación de repuntes inflacionistas, o que sumado á desaceleración económica, é interpretado polos mercados como un anticipo de que os tipos de xuro baixarán axiña.
A iso únese a crecente presencia dos investidores institucionais e os últimos datos de conxuntura.
No caso da producción industrial, que o pasado mes de decembro caeu en case un 5 por cento, a Bolsa interpreta que é sinal de que "a economía española arrefría máis rapidamente do esperado", apuntou Ruiz.
O traspaso de accións de Gea quedou aprazado
Aínda non se concretou o aval de 2.500 millóns de pesetas
Catro horas non foron suficientes para que se producise un acordo definitivo e o empresario Francisco Jiménez Ambel traspasara as accións do Grupo de Empresas Álvarez ó industrial valenciano Enrique Tatay.
A reunión de onte non se deu por cerrada e o acto oficial do traspaso das accións do grupo quedou aprazado deica o próximo martes.
Os corredores foron testemuña da espera
Cando todo parecía que estaba cerrado e que a última reunión para buscar unha solución definitiva á crise do Grupo de Empresas Álvarez (GEA) a penas ía durar trinta minutos, o traspaso de accións entre o actual propietario Francisco Jiménez Ambel e o industrial Enrique Tatay non se puido levar a efecto ó non concretarse o aval dos 2.500 millóns necesarios para pór en marcha o plan de viabilidade pactado hai un ano.
Foron máis de catro horas nas que se celebraron reunións paralelas entre os empresarios e comité, Administración e empresarios.
Jiménez Ambel non quixo facer declaracións ó saír da reunión, sen embargo Tatay foi máis explícito.
"Xurdiron problemas novos no traspaso de accións, sobre todo de lectura analítica dalgúns avais que se achegaron.
Esto é o conto de nunca acabar, pero estamos xa coas matizacións finais e esperamos que o martes se poida cerrar todo", afirmou en principio o industrial valenciano.
Tatay especificou que o problema real se encontraba na trasmisión de accións, "xa que ten unhas cargas que se o proceso non vai acompañado de toda a resolución definitiva da primeira parte do plan de viabilidade non paga a pena seguir pondo parches".
O industrial afirmou que se deron pasos firmes, pero que seguen sen concretarse as ofertas.
"O problema é que hai que concreta-las dúas ou tres ofertas que hai de avais nun bloque de 2.500 millóns, mínimo suficiente para levanta-las cargas, pagar atrasos e proceder ó primeiro reaxuste.
Sen eso non se soluciona nada, porque o déficit segue.
Hai que corta-la hemorraxia financeira que ten a empresa e achegar cartos abondos como para volver darlle o dinamismo que necesita.
É unha solución moi complicada, porque ¿onde están os terreos?".
Economía afirma que Galicia medrou por riba da media estatal
Orza está convencido de que a tendencia se manterá este ano
O conselleiro durante a rolda de prensa
Galicia medrou durante 1995 un 3,4%, catro décimas por riba da media española, segundo sinalou onte o conselleiro de Economía, José Antonio Orza, que explicou que "parece razoable" que esta tendencia se manteña durante este ano.
Galicia medrou un 8,76% entre 1991 e 1995, mentres que no resto de España o aumento foi o 7,36%.
Orza presentou en Santiago un informe de conxuntura elaborado pola Xunta que recolle as estimacións sobre crecemento para 1995 e os resultados definitivos do ano 94.
Segundo explicou Orza, o maior crecemento de Galicia durante o ano pasado fai que esta comunidade avance cara á "converxencia" con España e Europa.
"Xa non pode acudirse ó tópico de que Galicia sempre medra menos cá media española".
A estimación da Consellería de Economía, a falta da información definitiva sobre o último trimestre do ano, sinala que o sector que tivo un maior crecemento durante 1995 foi o da construcción, cun 9%.
A Industria medrou un 4,5% mentres que os Servicios o fixeron nun 2,1 e o sector Primario nun 1%.
O informe de conxuntura da Xunta indica tamén que o sector Servicios achegou o 60% do crecemento do Valor Engadido Bruto en Galicia (1,3%), seguido da Construcción (1,1) a Industria (0,8) e o sector Primario (0,1).
Estas cifras ofrecen un crecemento do 3,4% fronte ó 1,8 do 94.
Poboación
Orza aludiu tamén ós datos da Enquisa de Poboación Activa que sinalaron un descenso do paro en 24.000 persoas en Galicia durante 1995, o que sitúa a taxa de paro en Galicia no 18% fronte ó 22,8 da media española.
Orza sinalou que o aumento do paro no último trimestre en Galicia se concentrou no sector primario e que a explicación é que a economía galega debe reduci-la súa porcentaxe de ocupación neste sector para modernizalo.
Actualmente a taxa é do 28,3% e Orza indicou que deberá diminuír, anque "non poderá alcanzarse a porcentaxe do resto de España polo peso deste sector na economía galega".
O titular de Economía dixo que o desexable é que os empregos do sector sexan absorbidos por outros como a Construcción e os Servicios pero "non é fácil que este fenómeno se faga de golpe".
Suba do gasóleo
Os prezos máximos dos gasóleos que rexerán na Península e Baleares entre o 24 de febreiro e o 2 de marzo volven subir, nesta ocasión, 1,20 pesetas o litro os de uso automobilístico e industrial e 1,50 os vendidos a granel e en estación de servicio.
O Boletín Oficial do Estado, que onte publicaba a resolución do Ministerio de Industria e Enerxía que regula estas tarifas máximas a próxima semana, informa de que as gasolinas tamén incrementan os seus prezos.
O Plan de Loita contra a Fraude do 95 destapa unha débeda de 173.000 millóns
Esta estratexia propiciou o incremento nun 10% das actas de inspección tributaria
O Consello de Ministros analizou onte os resultados do Plan de Loita contra a Fraude de 1995, que permitiu descubrir unha débeda tributaria de 173.000 millóns de pesetas.
O plan fixo aumentar nun 4% os contribuíntes afectados
O plan afectaba ós Ministerios de Economía, Traballo, Sanidade e Administracións Públicas, mediante 140 programas analizados en 350 medidas e case 2.400 actuacións específicas.
Polo que se refire especificamente á loita contra a fraude, o plan permitiu o incremento nun 10 por cento do número de actas de Inspección Tributaria, cun incremento do 4 por cento nos contribuíntes afectados.
Por sectores, os activos financeiros tiveron un incremento do 98 por cento na débeda tributaria;
os programas do Imposto do Valor Engadido (IVE), do 75 por cento en débeda tributaria (e de case o 400 por cento en número de contribuíntes) e os profesionais, cun aumento do 12 por cento en débeda tributaria.
Outros datos importantes foron a débeda tributaria aflorada de 17.000 millóns de pesetas en Aduanas e Impostos Especiais e a reducción en 55.000 millóns de pesetas nos dez primeiros meses de 1995 do custo das prestacións por desemprego, debido ó seu maior control, mentres que o número mensual de beneficiarios diminuíu nun 17 por cento.
Suba das cotas
Tamén se incrementaron as cotas a liquidar por actuacións inspectoras en materia de Traballo e Seguridade Social ata situarse durante o período de tempo que abarca os dez primeiros meses en 50.000 millóns de pesetas, cunha previsión a final de ano de 70.000 millóns de pesetas.
Resultados
Da posta en marcha deste plan, controláronse informaticamente un total de 200 millóns de receitas farmacéuticas e emitíronse case 14 millóns de tarxetas sanitarias e detectáronse 30.000 casos de posibles duplicidades de beneficiarios no correspondente ámbito do mutualismo administrativo.
Polo que se refire á axilización de tódalas actuacións, algúns resultados do plan son: incremento en case o 20 por cento dos ingresos tributarios vía executiva, aumento do 150 por cento da información de transcendencia tributaria recibida por maior coordinación entre o Catastro e os Rexistros e o Notariado e o aumento nun 14 por cento da resolución ordinaria de reclamacións de tipo económico-administrativas.
Gasolinas
Os prezos máximos das gasolinas son desde a medianoite de onte máis caros.
Así, a súper custa 20 céntimos máis, e os dos gasóleos entre 1,20 e 1,50 pesetas, segundo estableceu antonte o Ministerio de Industria e Enerxía.
Desta maneira, o litro de gasolina súper sitúase en 114,2 pesetas;
o da normal, en 110,7;
e o de gasolina sen chumbo, en 108,1 pesetas.
Pola súa parte, cada litro de gasóleo de tipo A e B sobe 1,20 pesetas, quedando en 91,7 e 56,2 pesetas, respectivamente.
Ybarra di que o tamaño é o elemento crítico no que será a banca do futuro
O financeiro urxe a entrada de España na Unión Monetaria e un debate sobre o benestar
O presidente do Banco Bilbao Vizcaya, Emilio de Ybarra, asegurou onte, durante a súa intervención ante a Xunta Xeral de Accionistas, que tivo lugar en Bilbao, que no novo modelo futuro de banca, a dimensión é un elemento crítico.
No seu discurso ós accionistas dixo que o tamaño será clave para lograr unha masa crítica capaz de soporta-los investimentos en tecnoloxía e para ser competitivos na atención ó novo mercado.
Emilio Ybarra na Asemblea Xeral de Accionistas
Sen embargo, aclarou que non se refería só a unha nova fase de fusións e adquisicións, "que nesta ocasión rebordarían o marco nacional", senón tamén de alianzas estratéxicas entre entidades europeas, fortes cada unha no seu país.
O presidente do BBV abriu a súa intervención referíndose ó Estado do benestar e á cohesión social.
A este respecto, dixo que se produciron afirmacións "en exceso apocalípticas que non contribuíron a reforza-la confianza dos cidadáns no futuro".
Agregou que a curto prazo non parece que vaia ser necesario acudir a solucións drásticas ou traumáticas, aínda que advertiu que é necesario realizar axustes no medio e longo prazo.
"Hai marxe para modifica-lo Estado do Benestar sen necesidade de sacrifica-los mecanismos de solidariedade interna", aclarou.
Por iso, sinalou que unha vez despexada a incógnita electoral haberá que retoma-lo debate "con calma e cunha visión de responsabilidade nacional que faga posible chegar a acordos constructivos".
"Todo iso debe ir acompañado dunha política de comunicación transparente, para evitar tan sequera a sospeita de cláusulas ocultas, susceptibles de xerar no corpo social medos e incertezas que non se corresponden coa realidade", destacou.
Defensa
Ademais, Emilio de Ybarra referiuse especialmente ó proceso de construcción europea e á moeda única e defendeu a conveniencia de que España estea canto antes na Unión Monetaria.
Neste sentido, advertiu:
"En caso de quedar excluídos, a peseta veríase sometida a fortes presións especulativas, a prima de risco incorporada ós tipos de intereses reais incrementaríase, danando a competitividade das nosas empresas e dificultando o control do déficit público.
Existe, polo tanto, un claro perigo de que os países que non se incorporen á Unión Monetaria, lonxe de progresar na converxencia, tenda a afastarse dela cada vez máis".
E agregou:
"Polo tanto, sen ningún dogmatismo e sen descalificar a quen defende o contrario, no BBV pensamos que o máis conveniente para o noso país é incorporarse á Unión Monetaria o antes posible.
Porque non concibimos unha Europa sen España no seu núcleo fundamental, e tampouco pensamos que ten futuro unha España sen unha estreita e máxima vinculación ó resto de Europa".
Orientacións
Polo que se refire á banca, o seu presidente sinalou que a banca do futuro estará orientada polas telecomunicacións, a tecnoloxía, a globalización, a importancia das comisións e o impacto do euro.
Por iso, dixo que a estratexia do BBV se baseará en seguir vinculado ó sector real mediante as súas participacións industriais, nunha expansión internacional selectiva e na diversificación financeira.
Novas gañancias de 211 millóns para o Banco Vitoria
O Banco de Vitoria tivo un beneficio durante o ano 1995 de 211 millóns de pesetas, tras rexistrar unhas perdas de 5.496 millóns de pesetas en 1994.
A entidade celebrou onte a súa Xunta Xeral de accionistas.
Banesto posúe o 87 por cento do capital do Banco de Vitoria, que é a "marca" no País Basco do Banco Español de Crédito.
Actualmente conta con 72 oficinas, 55 das cales se encontran no País Basco, e un cadro de 383 empregados.
En 1994 o banco tivo que dedicar 5.544 millóns de pesetas para dotacións extraordinarias ós fondos de insolvencias, o que o levou ó resultado negativo, e ademais tivo que ampliar capital por outros 4.000 millóns de pesetas.
Segundo explicou o presidente do Vitoria, José Angel Merodio, os beneficios destinaranse a reservas e a recuperación baseouse na agresiva política comercial, que permitiu captar 6.000 novos clientes, e a prudencia no risco e o investimento, xunto á recuperación das débedas de morosos.
Así, o saldo de debedores de dubidoso cobro reduciuse nun 41 por cento, baixando de 16.570 millóns a 9.686 millóns.
O banco seleccionou mellor os seus clientes:
o índice de morosidade nova durante 1995 foi dun 0,89 por cento, e os fondos de insolvencias alcanzaron unha cobertura do 70 por cento, fronte ó 54 por cento dun ano antes.
Tamén houbo un crecemento selectivo do investimento, que chegou a 62.581 millóns de pesetas.
A mellora na súa distribución refléctese en que a carteira comercial subiu un 34 por cento e os préstamos con garantía real un 10 por cento, mentres que os saldos irregulares baixaron un 66 por cento.
O Banco tamén logrou baixa-los seus gastos xerais nun 5 por cento, chegando a 3.546 millóns.
Máis de cen mil millóns de beneficio para o BBV
O Grupo BBV obtivo en 1995 un beneficio neto consolidado de 105.021 millóns, o que representa un crecemento do 21,1% en relación co exercicio precedente.
Unha vez descontados os beneficios atribuídos ós minoritarios, o beneficio neto quedou en 84.013 millóns, o que implica un crecemento do 16,2 por cento.
Estes resultados foron presentados onte á Xunta Xeral de Accionistas polo conselleiro delegado do BBV, Pedro Luis Uriarte, quen destacou que o BBV é un grupo "san e capitalizado"
En canto á previsión de resultados para 1996, sitúase en alcanzar un beneficio bruto de 160.000 millóns de pesetas, frente ós 145.238 obtidos no exercicio precedente.
A marxe de intermediación foi de 326.807 millóns de pesetas, o que supón un aumento do 3,1 por cento.
Pola súa parte, a marxe ordinaria creceu un 17,8 por cento e situouse en 491.352 millóns de pesetas, principalmente pola influencia das comisións, que cun crecemento do 8,5 por cento superaron os 120.000 millóns de pesetas.
Pola súa parte, os gastos creceron un 8,1 por cento, situándose en 277.134 millóns de pesetas.
Con iso, a marxe de explotación quedou en 176.914 millóns de pesetas, un 36,8 por cento máis que un ano antes.
Tras presentar estes resultados, Pedro Luis Uriarte destacou que as claves do avance do BBV en 1995 foron:
ter unha misión clara, un esixente programa estratéxico (Programa de 1.000 días), contar cun poderoso equipo humano e desfrutar da maior base de clientela da banca española.
Ademais, referiuse especialmente á estratexia internacional, da que dixo que terá como obxectivos:
construír unha posición de liderato no mercado ibérico, ter unha presencia significativa en Europa, tanto directa como a través de alianzas, incrementa-lo peso nos principais centros financeiros, como Nova York ou Londres, ser un grupo de referencia en América do Sur e realizar unha aproximación posibilista a Asia.
Mante-lo poder adquisitivo, obxectivo mínimo na negociación colectiva do 96
CCOO apunta que as subas salariais deben situarse ó redor do 3,6% neste ano
As subidas salariais deste ano deben situarse ó redor do 3,6 por cento como mínimo, unha décima por enriba da previsión de inflación, e manter así o poder adquisitivo dos traballadores, segundo un documento de CCOO sobre negociación colectiva.
Propón que as cláusulas de revisión salarial se apliquen dende o 3,5% se se toma como referencia a inflación entre decembro do 95 e o do 96, e dende o 3,7% a media interanual.
As subas salariais determínanse en función dos aumentos productivos
Agrega o sindicato de Comisiones Obreras (CCOO) que o mantemento do poder adquisitivo debe ser un "obxectivo mínimo" na negociación colectiva deste ano, e só se poderá abandonar por "circunstancias económicas moi graves en empresas e suficientemente acreditadas".
As subidas salariais determinaranse en función dos incrementos de productividade, pero sen destinalas integramente a este concepto, segundo Comisiones Obreras.
Para fixa-las melloras do poder de compra dos traballadores teranse en conta as previsións da evolución do IPC facilitadas polo Instituto Nacional de Estatística (INE), e que sitúan o seu crecemento anual sobre o 3,6 por cento.
Especial atención
Comisiones Obreras (CCOO) propón tamén prestarlles especial atención ás cláusulas de descolgamento sobre todo nas pequenas e medianas empresas, e considera necesario fixar unha estructura salarial clara e precisa que determine a súa composición e complementos.
En canto ós conceptos variables, advirte que o seu número "non debe alterar substancialmente as retribucións efectivas e terán que ser controlados sindicalmente e ó redor de obxectivos, nos que na súa definición haxa participación sindical".
Por outra parte, Comisiones Obreras (CCOO) solicitou a súa afiliación á Confederación Internacional de Organizaciones Sindicales Libres (CIOSL), de acordo coas resolucións do congreso de Comisiones Obreras.
Apoios
O sindicato ó que pertencen os uxetistas (UGT), liderado por Cándido Méndez, e tamén membro da CIOSL, apoia a incorporación do sindicato de Comisiones Obreras (CCOO) e argumenta que a maioría dos sindicatos pertencentes á Confederación Europea de Sindicatos (CES), entre os que se inclúe Comisiones Obreras, pertencen á CIOSL.
Ademais, sostén rotundamente que os dous sindicatos manteñen desde hai anos unha importante unidade de acción, e considera que hai que reforza-la CIOSL coa integración de novas centrais nunha etapa considerada como de debilitamento do que é o movemento sindical.
Beneficios no banco das Pemes
O Banco de la Pequeña y Mediana Empresa, que preside Josep Jané Solá, volveu ter no 1995 un beneficio neto de 160 millóns de pesetas despois dun ano no que o banco tivo que enfrontarse cunha denuncia dun ex empregado, que foi obxecto dunha entrada e rexistro no banco en decembro do 1993.
No 1994 o banco presentaba unhas perdas de 371 millóns de pesetas, tras destinar 405 millóns a quebrantos extraordinarios.
O Banco de la Pequeña y Mediana Empresa (Bankpime) volveu ter no 1995 un alto volume do seu diñeiro no interbancario, pero sen deixar de ter unha forte presencia na débeda pública.
Así o banco prestoulles diñeiro a entidades de crédito por valor de 39.250 millóns en decembro do 1995, fronte a 28.468 millóns en decembro do 1994.
Na débeda do Estado pasou o banco de 40.422 millóns no 1994 a 31.501 millóns no 1995.
Na conta de resultados, Bankpime presentaba un incremento importante en tódalas súas magnitudes, desde os intereses e os rendementos, que pasaron de 8.204 no 1994 a 9.640 no 1995, debido especialmente ó rendemento da renda fixa que pasou de 2.273 millóns a 4.076 millóns, e tamén ás comisións que pasaron de 867 no 1994 a 1.060 no 1995, e en beneficios extraordinarios contabilizou Bankpime 1.567 millóns no 1994 mentres que no 1995 foron de só 466 millóns de pesetas.
Kohl avoga polo remate da discusión sobre o cómo e o cándo do 'euro'
O chanceler alemán, Helmut Kohl, declarábase onte, sábado, canso de discusións sobre cómo, cándo e con quén comezará a unión económica e monetaria europea (UEM), e recomendoulles a tódolos países da UE que fagan os seus deberes.
"Son partidario de que agora deixemos primeiro a discusión sobre qué chegará e sobre quén poderá e quén non", e de que todos se esforcen por cumpriren as esixencias, "e despois mirarémo-la lista e veremos quén alcanzou a meta e quén non" declaraba.
Kohl fixo estas declaracións nunha entrevista coa segunda cadea da televisión pública, ZDF, na que afirmaba tamén que está de acordo co presidente francés, Jacques Chirac, e con outros moitos dirixentes da Unión Europea (UE), en que non deben ser abrandados os criterios de converxencia e que terá que cumprirse o calendario que fixa xaneiro de 1999 como comezo da UEM.
"A estabilidade tivo sempre para min a absoluta prioridade.
Pero diso non se pode deducir que, en canto ó calendario, avogue por un aprazamento, pois non é así en absoluto", subliñou.
Ó mesmo tempo, o ministro de Facenda, Theo Waigel, recalcaba onte nun acto do seu Partido Cristianosocial (CSU) en Baviera (sur da RFA) que Alemaña defende o cumprimento do calendario fixado para a introducción do euro.
"Toda discusión sobre o calendario empurra á alza o marco alemán, e iso é algo que ninguén pode desexar", engadiu o ministro cristiansocial que revelaba no mitin do seu partido que expertos do seu ministerio están traballando xa na elaboración dun novo sistema monetario europeo.
Ese novo sistema, o SME II, terá que crearse independentemente da arrancada da unión monetaria e con el terán que establecerse os vínculos entre a unión e aqueles países que non poidan sumarse a ela na primeira etapa, explicaba.
Un voceiro do ministerio de Facenda de Bonn desmentiu onte pola mañá unha información que publicará o semanario "Focus" no seu número de mañá luns, segundo a cal expertos de Facenda están tomando xa as precaucións necesarias para o caso de que a UEM non comece na data prevista, porque, á parte de Luxemburgo, ninguén cumprirá o criterio de estabilidade.
O semanario difundiu un resumo da información antes da publicación.
"O ministerio de Facenda non mantén ningún debate sobre aprazamentos nin prepara escenarios alternativos", declaraba tallantemente a voceira do ministerio.
Segundo 'Focus', nas alternativas que examinan, os funcionarios do ministerio de Facenda recorren a unha especie de truco:
parten do suposto dunha unión monetaria que se terá posto en marcha en xaneiro do 1999.
O prezo da vivenda galega medra o 2,4% por metro cadrado
O forte incremento rexistrouse por igual nas catro provincias
O prezo medio do metro cadrado construído dunha vivenda de serie media en Galicia incrementouse nas catro capitais de provincia nun 2,4 por cento no 1995, segundo datos de Tasaciones Hipotecarias, SA, dependente do Grupo Argentaria.
O aumento nacional situouse no 1,55%.
O que se rexistrou nos concellos galegos foi de 121.806 pesetas por metro cadrado construído e o prezo medio nacional foi de 122.629 pesetas.
O metro cadrado construído de vivenda de serie media na Coruña custou, por termo medio no ano 1995, un total de 142.500 pesetas, o que supuxo un incremento do 1,78% sobre o prezo do ano anterior.
Esta porcentaxe foi do 3,08% en Lugo, onde se pasou das 130.000 ás 134.010 pesetas.
Na cidade de Ourense a subida do prezo medio situouse no 2,25%; mentres que en Pontevedra o aumento cifrouse no 2,511.
O pasado ano, segundo Tasaciones Hipotecarias, SA, dependente do Grupo Argentaria, o aumento medio nacional situouse no 1,55%, o que deu un prezo medio por metro cadrado construído de 122.629 pesetas.
O estudio de Argentaria destaca na cidade da Coruña e na provincia "un crecemento nos prezos para mercado primario".
En Lugo, a principal característica foi "un incremento de promocións, consecuencia da aprobación recente dalgúns plans urbanísticos"; mentres que para Ourense se cita un "certo éxito da vivenda unifamiliar".
En Pontevedra, os autores do estudio resaltan "a aprobación de plans urbanísticos en Vigo, o que produciu un aumento na oferta"
Negocio para a venda
Por outro lado, o "holding" público Téneo, principal accionista da compañía, amosouse disposto a abrir unha mesa formal de negociación para vendérlle-la totalidade de Aviaco ós pilotos se estes presentan unha oferta seria e a venda non supón restricción á competencia de Iberia.
Para iso, remitiu os pilotos ó director financeiro de Téneo, a quen lle deben realizar formalmente a oferta.
Os pilotos aseguran te-lo apoio dun grupo empresarial español e un fondo de pensións norteamericano para realiza-la compra.
Paralelamente, o Sepla pediu autorización para facilita-lo labor dun auditor independente, Figueroa Ibáñez, contratado polo sindicato dos pilotos.
Os créditos a empresas e familias soben un 6,3%
O crédito de bancos e caixas de aforro en pesetas e moeda estranxeira a empresas e familias creceu un 6,3 por cen en 1995 en relación co exercicio anterior.
Segundo un informe do Servicio de Estudios da Caixa de Aforros e Pensións de Barcelona, La Caixa, esta porcentaxe é superior á rexistrada un ano antes, cando comezou a reactivación da demanda de créditos despois da recesión de 1993.
Por tipos de crédito, destaca a expansión de financiamento hipotecario, que subiu un 12,1 por cento en outubro de 1995 en relación cos doce meses anteriores, inda que esta porcentaxe se reduciu nos últimos meses debido, en parte, ó esgotamento dos recursos do Plan de Vivenda.
O crédito comercial, dirixido a financia-lo capital circulante das empresas, creceu un 6,0 por cento en 1995 fronte a un 1,9 por cento en 1994, inda que perdeu forza durante o último trimestre do ano.
O informe indica que, o mesmo que nos últimos anos, as caixas se amosaron máis dinámicas que a banca na concesión de créditos a empresas e familias durante 1995.
O crédito concedido polas caixas aumentou un 8,4% fronte ó 4,9% da banca aínda que, en termos absolutos, a banca aumentou máis o seu investimento crediticio ó sector privado que as caixas.
A lenta mellora da economía mundial
A oficina de estatística comunitaria (Eurostat) recolle un crecemento do PIB da Unión Europea do 0,5 por cento no terceiro trimestre de 1995.
Italia é o país comunitario que máis creceu nese período, 2 %, e a continuación están España e Dinamarca cun 0,5.
Alemaña, un dos tres grandes motores da economía mundial xunto a Estados Unidos e Xapón, continúa movéndose a un ritmo baixo, o 0,2 por cento.
De feito, o Ministerio de Economía alemán fixo onte público un informe no que recoñece que a economía se atopa estancada, se ben entende que se recuperará ó longo deste ano.
Fundamenta esta predicción positiva no aumento dos beneficios empresariais, os baixos tipos de xuro, a estabilidade dos prezos, o alixeiramento da presión fiscal, a depreciación do marco e as boas perspectivas de estabilidade nos salarios.
De momento, sen embargo, o informe admite que o PIB non mellora respecto do ano pasado e o sector manufactureiro rexistrará unha caída.
Tampouco descende o paro laboral.
En Estados Unidos, o descenso das vendas polo miúdo nun 0,3 por cento o pasado mes de xaneiro _debido en parte á baixa demanda de automóbiles_ veu a pór de relevo a debilidade da economía norteamericana.
Ben é certo que os economistas de Wall Street agoiraban un maior descenso, o 0,4 por cento.
Nestes momentos, os estadounidenses están pendentes dos datos sobre IPC de xaneiro que serán difundidos hoxe polo departamento de Traballo, de confirmarse unha tendencia á baixa do IPC, aumentará a presión sobre o Reserva Federal (banco emisor) para que rebaixe os tipos de xuro e axudar así a reactiva-la economía.
Nos medios financeiros hai unha crecente expectación pola reunión que celebrará o 26 de marzo a Reserva Federal, na que se poderían rebaixa-los tipo de xuro.
Neste caso á marcha dos indicadores macroeconómicos únese o feito de que nesa reunión xa estarán presentes os novos nomeamentos, os dous demócratas, Laurence Mayer, que ocupa o cargo de terceiro gobernador, e Alice Rivlin, como vicepresidenta e firme partidaria de favorece-lo crecemento económico.
O mesmo presidente do RF, Alan Greenspan, xa anunciou no Congreso norteamericano que a solución para reactiva-la economía está en volver rebaixa-los tipos de xuro e en relanza-lo consumo.
O problema para Xapón é que cun tipo de xuro por debaixo do 1 por cento, unha rebaixa do mesmo xa non é posible.
Polo tanto as medidas parecen reducirse a dúas:
aproveita-la fortaleza do ien fronte ó marco e o dólar e esperar a que a inxección por parte do Goberno dun forte investimento público surta efectos reactivadores.
E mentres esto acontece, a Consellería de Economía de Galicia sorprende cunha nova fórmula oficial para medi-lo crecemento económico, o Valor Engadido Bruto en vez do PIB, e unha nova maneira de rexistra-la evolución do emprego da EPA que consiste en compara-las medias anuais.
Só falta que, para comparar, fagan o mesmo coas outras autonomías.
Débeda pública
A débeda pública española en mans de investidores non residentes incrementouse en 485.100 millóns, ata os 4,68 billóns, na semana contable transcorrida entre o 16 e o 23 de febreiro, informou onte o Banco de España.
Este saldo de compras de bonos, obrigas e letras ata o vencemento dos títulos, estaba composto, o pasado venres, por 4,64 billóns investidos en bonos e obrigas, así como por 36.300 millóns en letras do Tesouro (40.300 millóns ó venres 16).
Os pilotos pídenlle a Eguiagaray o desbloqueo da negociación
Negativa tallante de Teneo ó intento do Sepla de compra-las accións de Iberia
Os pilotos de Aviaco afiliados ó Sepla pedíronlle onte ó ministro de Industria e Enerxía, Juan Manuel Eguiagaray, que interveña no conflicto que nestes momentos teñen aberto coa dirección da compañía, ante a "apatía e inhibición" dos directivos.
Os pilotos manteñen a folga para estes días
Así mesmo, o vicepresidente de Teneo, Miguel Cuenca, contestou ó interese dos pilotos por compra-las accións da empresa que "en ningún caso se consideraría o repartimento do grupo de transporte aéreo de Teneo".
Os pilotos manteñen a folga anunciada para o 28 e 29 de febreiro e 1 de marzo.
O Sepla maniféstalle ó ministro a súa "indignación" ante o que consideran "pasividade e desinterese" por parte da dirección de Aviaco, posto que despois de realizar catro días de folga e ante o anuncio de novos paros "desoen" as recomendacións da 'Lei de folga' polas que están obrigadas a facilita-la negociación para resolve-lo conflicto.
Os pilotos tamén culpan a Eguiagaray da actitude dos xestores así como dos prexuízos que se deriven da folga.
De momento, para o primeiro día de folga, dos 193 voos programados, 84 foron cancelados.
A sección sindical do Sepla-Aviaco, por outro lado, recibiu o 23 de febreiro unha carta de contestación á súa (remitida o día anterior a Teneo) sobre o interese amosado polos pilotos de adquiri-las accións da compañía, na que lles pide que a oferta de compra se dirixa ó director financeiro de Teneo, Luis Daniel Sanz Suárez, anque lles explica que en ningún caso se considera o repartimento do grupo de transporte aéreo de Teneo.
Esta réplica é cualificada polo Sepla como de ambigua e moi lonxe das declaracións realizadas polo presidente de Aviaco, Juan Sáez, que asegurou que estaría disposto a vender ó cen por cen de Aviaco os traballadores por 16.000 millóns de pesetas.
En canto ó aludido repartimento do grupo aéreo, os pilotos consideran que cando se compra unha empresa se compran os activos e pasivos a dimensión que esta teña, incluídas as liñas que está realizando e que segundo AENA (navegación aérea) están a nome de Aviaco e non do grupo nin doutras compañías.
Desde Teneo e a propia empresa lémbrase que o cometido de Aviacio no grupo Iberia é realiza-los enlaces domésticos e estranxeiros coas principais compañías de transporte.
E explícaselles ós pilotos da compañía Aviaco que o que non haberá, en ningún caso, é repartimento de mercado, porque sería como darlle tódalas facilidades a alguén que será un total competidor.
Galicia, unha das rexións da UE que máis se afasta do seu PIB medio
España, Portugal e Grecia son os tres únicos países da UE, a creación de riqueza dos cales non chega sequera a igualala media comunitaria en ningunha das súas rexións.
Só as comunidades autónomas de Baleares e Madrid se sitúan moi cerca deste índice medio europeo, do que se afastan enormemente Estremadura, Andalucía, Galicia e Castela-A Mancha.
O Producto Interior Bruto (PIB) español é, en conxunto, o 78 por cento da media comunitaria, segundo un estudio publicado onte pola Oficina de Estatísticas da Unión Europea.
O informe, o primeiro que compara tódalas rexións da Europa dos Quince, sinala que, do grupo de países con menor PIB por habitante, España é o que menos progresou entre 1980 e 1993, último ano tomado como referencia.
A súa mellora cara á converxencia, cifrada en sete puntos, é inferior á de Portugal (9) e Irlanda (21).
O Banco Santander deixa de da-la batalla para atraer novos clientes
A entidade non descarta amplia-las 66 oficinas que ten na comunidade
O Banco de Santander augura que non haberá 'guerras' dentro do sistema financeiro para captar novos clientes.
Sen embargo, o seu responsable nas provincias da Coruña e Lugo anuncia que a entidade "foi innovadora e o seguirá sendo".
"O noso equipo está traballando permanentemente".
O Banco Santander revolucionou o mercado no ano 1989 coa 'Supercuenta' e para Galicia non descarta crecer en oficinas.
"Xa non hai guerra".
Así se expresou onte o director de organización de Galicia Norte do Banco Santander, Julio Rivero Gómez, para referirse ás políticas financeiras agresivas lideradas pola entidade financeira que preside Emilio Botín.
A entidade financeira liderou iniciativas contundentes e efectivas nos últimos anos coa finalidade de captar novos clientes.
Julio Rivero confesou onte durante a presentación dos resultados do pasado exercicio que "o equipo do Banco Santander está permanentemente a traballar".
Recoñeceu que a sinatura bancaria "foi innovadora e que o seguirá a ser".
A política de captación de clientes "permite que sexamos fundamentalmente activos no segmento de particulares".
O máximo responsable do Banco Santander nas provincias da Coruña e Lugo preferiu gardar segredo profesional e omitiu calquera comentario sobre posibles novos productos financeiros.
"Para nosoutros é importante todo tipo de aforradores, incluso o dos 20.000 pesos".
O Banco Santander liderou iniciativas no mercado das hipotecas, libretas de aforro, plans de pensións, entre outros.
O propio presidente, Emilio Botín, apuntou hai uns días na xunta xeral de accionistas que "as marxes financeiras tocaron fondo".
Na súa opinión, "será difícil que novos factores competitivos do mercado e incluso o efecto que puidese representar a moeda única vaian producir novos descensos das marxes ou afectar sensiblemente a rendibilidade do conxunto do sistema".
Resultados
Os resultados da sinatura bancaria en Galicia "foron óptimos", segundo o director de organización de Galicia Norte.
O crecemento do pasivo durante 1995 alcanzou o 18,65% na provincia da Coruña.
Se se inclúe a de Lugo esta porcentaxe supera o 19%.
Pola súa parte, os activos creceron nas dúas provincias do norte de Galicia máis dun 20%.
Respecto do mercado hipotecario, o crecemento nas dúas provincias, onde o Banco Santander conta con 27 oficinas e 165 empregados, foi do 15% no último exercicio.
"Somos moi activos neste segmento", sinalou Julio Rivero Gómez.
Os directivos dunha das máis dinámicas entidades bancarias de Europa aseguran que "non hai un plan de expansión" definido para Galicia.
Aínda que non descarta a apertura de novas oficinas.
De ser necesario "estudiaríase unha estratexia", afirmou Julio Rivero.
O Santander ten 66 oficinas en Galicia.
Unha aposta polo repunte da demanda do consumo tralo verán
O beneficio atribuíble do Grupo Santander ascendeu en 1995 a 75.394 millóns de pesetas, un 8,27 por cento superior ó rexistrado o ano anterior.
O nivel de beneficio alcanzado está baseado no crecemento do 27,7 por cento do beneficio obtido polo Santander sen Banesto, que alcanzou a cifra de 87.709 millóns, o que permitiu compensa-lo custo de 12.315 millóns que supuxo a consolidación de Banesto.
O beneficio antes de impostos foi de 145.995 millóns e o beneficio neto foi de 101.866 millóns.
Os activos totais do Grupo eran a 31 de decembro de 16,464 billóns, cun crecemento do 9,47%.
Emilio Botín destacou que 1996 "non será moi distinto ó ano anterior".
"Tódalas taxas de crecemento do PIB estarán en torno ó 3%, é dicir, moi similares ás do 95".
Botín apostou porque "o segundo semestre do ano sexa mellor có primeiro e que a demanda de consumo comece a recuperarse".
O presidente do Santander coida que o sistema financeiro se verá beneficiado logo do verán "cun aumento da demanda de crédito ó consumo".
"Igualmente, de adoptárense as medidas para controla-lo gasto público e mailo déficit fiscal, é probable que baixen os tipos de interese, colaborando con iso a mellora-lo clima xeral da economía".
A comunidade recibiu 56.898 millóns do Feoga
España foi o país comunitario que recibiu maior financiación do Feoga-Orientación en 1995, con 91.483,8 millóns, o que supón que concentrou o 22,3% dos créditos de pago deste organismo (2.692,4 millóns de ecus), antes que Alemaña (22%), Grecia (13,1%) e Italia (13%).
Entre o 86 e 95 España recibiu axudas do Feoga-Orientación por un valor total de 464.176,6 millóns de pesetas.
En primeiro lugar está Castela e León con 75.949,5 millóns de pesetas, despois Andalucía (60.073,4 millóns), Galicia (56.898,6 millóns), Castela-A Mancha (51.931,7 millóns), Aragón (36.134,6) e Comunidade Valenciana (30.307,6 millóns).
O Goberno sinala que os últimos datos falan xa da leve suba económica
Admite que a incerteza sobre a Unión Monetaria xera a tendencia á alza dos tipos
Economía asegura que os últimos indicadores parecen apuntar a unha moderada flexión á alza no ritmo de crecemento da actividade ou, polo menos, unha interrupción da tendencia de debilitamento.
Así consta na última síntese de indicadores económicos de febreiro, na que entre os síntomas máis positivos detectados están o maior dinamismo do comercio exterior no pasado trimestre e a recuperación da confianza consumista.
Industria e construcción están rexistrando un leve empeoramento
Sen embargo, como dato dispar, recoñece que o clima empresarial está rexistrando un empeoramento, tanto na industria como na construcción.
Desde o lado da demanda interna, destacou o avance de cinco puntos rexistrado en xaneiro polo Índice de Confianza dos Consumidores, que quedou en 14 puntos, valor idéntico ó último máximo rexistrado en novembro de 1994.
"O dato consolida, polo tanto, a tendencia á alza apuntada nos últimos meses", di o informe.
En canto á inflación, que o pasado mes de xaneiro foi do 0,6 por cento, o informe sinala que o descenso da taxa confirma que a aceleración dos prezos que tivo lugar no primeiro trimestre de 1995 se debeu a factores de natureza transitoria, os efectos alcistas dos cales non se incorporaron á evolución tendencial da inflación.
"A desaparición dos mesmos, tal como se empeza a apreciar no dato de xaneiro, está propiciando unha volta a taxas de inflación inferiores ás de 1994", engade.
Entre os factores que contribuíron a modera-la inflación están o desconto do efecto do incremento do IVE en xaneiro de 1995, a conxelación das tarifas eléctricas, a menor suba dos prezos do tabaco e a reducción do imposto de matriculación para os vehículos de baixa cilindrada.
En canto ó panorama internacional, o informe sinala que durante o mes de xaneiro e parte de febreiro as incertezas sobre a Unión Monetaria ou certa desconfianza dos investidores sobre a política monetaria expansiva de certos países, provocou tendencias alcistas nos tipos de interese, interrompendo o proceso de acentuado descenso que tiñan desde novembro.
Defensa do euro
O presidente da multinacional do automóbil alemana 'Mercedes-Benz', Helmut Werner, sumouse onte, mércores, ós defensores incondicionais da moeda única europea que, di, debe establecerse "sen falta".
Werner non é só un firme partidario do 'euro' senón tamén da súa introducción en xaneiro de 1999, porque "o día no que tivese que ser aprazada a Unión Europea Monetaria (UEM), temería outra terrible presión á alza para o marco alemán, e entón poderiamos esquecernos totalmente de todo pacto pro emprego".
Nunha entrevista que publica o semanario Der Stern no seu número desta semana, Werner fai especial fincapé nos problemas que lle formula á producción industrial alemana a fortaleza da moeda nacional.
As ONGs denuncian o pago de actividades descoñecidas
Algúns entes inscribíronse trala súa concesión
A Coordinadora de ONG's do País Valenciano amosou onte a súa sorpresa pola concesión dalgunhas subvencións efectuadas pola Consellería de Traballo e Asuntos Sociais correspondentes ós Fondos para a Cooperación e Desenvolvemento dos Presupostos da Generalitat de 1995.
Segundo denunciaron, o departamento de José Sanmartín só concedeu 1.000 dos 2.500 millóns previstos na partida presupostaria, e algunhas das organizacións que recibirán as axudas non son coñecidas dentro da coordinadora, que agrupa a 43 ONG's de toda a Comunidade Valenciana.
Segundo explicou Gracia Santos, membro da Executiva desta coordinadora, a razón que presenta a Consellería de Traballo para utilizar só 1.000 dos 2.500 millóns, dispoñibles nun crédito habilitado para este fondo, é "que se non se utiliza todo o fondo, increméntase menos o déficit público, pero en calquera caso encontrámonos cunha satanización da cooperación".
Gracia Santos sinalou que algunhas das organizacións que van recibir axudas da consellería non son coñecidas no ámbito da coordinadora "ou inscribíronse xusto despois de que se lles concedese a axuda".
Neste aspecto, mencionou o caso de Petjades, unha organización que formalizou a súa entrada na coordinadora despois de que se lle concedese a subvención, "e á que se lle concedeu unha axuda de 97 millóns de pesetas".
A portavoz da Coordinadora de ONG's referiuse tamén ó caso da Asociación Valenciana de Cooperación Iberoamericana, da que di que "non só non sabemos se existe ou non, senón que o Consell concedeulle esta na súa reunión do 29 de decembro, polo que é difícil saber se o trámite administrativo que se utilizou foi o correcto".
O Pastor espera mellorar nun 20% os resultados da xestión
A dirección do Banco Pastor considera que os resultados de xestión da entidade durante o presente ano poden mellorar nun 20 por cento, polo que se formularon lograr este obxectivo no presente exercicio.
A entidade celebrou na Coruña a súa Convención Anual, á que asistiron 600 directivos, e na que a presidenta da entidade, Carmela Díaz de Rábago, destacou os resultados logrados durante 1996, no que obtivo 8.082 millóns, cun aumento do 11 por cento.
Os dous vicepresidentes executivos, Vicente e José María Arias Mosquera, fixaron como obxectivos para 1996 un crecemento do investimento crediticio superior ó 15 por cento, cunha reducción adicional dos morosos próxima ó 20 por cento, e un incremento do volume de depósitos de residentes do un 9 por cento.
Caixavigo ocupa o sexto lugar no mercado de bonos español
Caixavigo ocupa o sexto lugar entre as caixas de aforro e o vixésimo do ránking de entidades financeiras que operan en España, no apartado de mandatos e participacións de bonos.
Caixavigo participou durante 1995 de forma moi activa nos mercados primarios de capitais, tanto de bonos e obrigas como no empréstitos sindicados.
Mentres o grupo Pryca obtivo durante o pasado exercicio uns beneficios, despois de impostos, de 21.743 millóns, un 19,8% superiores ós de 1994.
As vendas netas alcanzaron os 543.374 millóns, un 4,4% máis que en 1994, no que se conseguiron 520.283 millóns.
Na actualidade Pryca conta con catro centros en construcción en Alcobendas e Majadahonda (Madrid), San Cugat (Barcelona) e A Coruña.
Galicia gaña terreo e exportará a China 3000 millóns ó ano
Galicia ten asequible exportar a China por valor dos 2.000 ós 3.000 millóns anuais nos próximos anos, segundo previsións da Dirección Territorial de Comercio e Icex en Galicia.
Hoxe a situación é altamente desfavorable para a comunidade, que rexistrou no último exercicio de 1995 un déficit comercial de 3.851 millóns e unha taxa de cobertura lixeiramente superior ó 4%.
De xaneiro a novembro do 95 as exportacións galegas a China ascenderon só a 164 millóns.
O descenso respecto dos mesmos meses do ano anterior foi do 84%, debido á caída das exportacións de equipos e compoñentes mecánicos.
"O ano pasado mantivéronse as exportacións de peixe conxelado, a pedra natural traballada e os productos cerámicos", segundo o xefe de unidade de Comercio Exterior da Dirección Territorial de Comercio e Icex en Galicia, José Sánchez de San Dámaso, quen cre que "nos próximos anos China será un país máis atractivo ante a liberalización progresiva dos seus aranceis".
O Igape insiste no control exhaustivo dos créditos
Economía desmente as acusacións do letrado de UUAA
Economía considera que "é falso que se produzan atrasos e falta de control sobre as subsidiacións do Igape".
Así desmente as acusacións do avogado de Unións Agrarias.
O avogado de Unións Agrarias
Con esta afirmación desmente as declaracións do letrado de Unión Agrarias, que poñía en boca do secretario do Igape que o instituto non controla debidamente as subvencións.
O Igape insiste "no control exhaustivo".
"A xestión dos empréstitos subsidiados polo Igape mediante convenios está sometida a unha serie de controis cos que se pretende asegurar que os mesmos se dedican ás finalidades que se queren apoiar nos programas do instituto".
Así saíu onte ó paso a Consellería de Economía á interpretación do letrado de Unións Agrarias sobre as declaracións xudiciais do secretario do Igape no caso Ribeiro, polas que o propio instituto non controla debidamente as subvencións concedidas para empréstitos ás pemes.
O Igape, dependente da Consellería de Economía, sinala que os empréstitos se sitúan necesariamente "nunha conta especial" da que só se pode dispor baixo determinadas condicións.
Para que unha empresa poida dispoñer dun empréstito subsidiado polo Igape, esta debe xustificar debidamente ante a entidade financeira a finalidade do crédito.
Economía explica que a documentación que debe achegar a empresa nesta primeira fase varía segundo o programa.
Tralo primeiro paso, formalízase o empréstito nun prazo de 3 a 17 meses.
Nese momento, "a empresa beneficiaria debe achegarlle ó Igape tódolos xustificantes documentais, que son revisados por segunda vez".
Se se detectan deficiencias e non son explicadas satisfactoriamente "paralízase de inmediato a subsidiación, incóase expediente de incumprimento total ou parcial e reclámase a cantidade obtida indebidamente xunto ós intereses de demora".
Couceiro apoiará un plan de choque para o Grupo Álvarez
O conselleiro de Industria da Xunta, Antonio Couceiro, expresou onte o seu compromiso de apoia-la posta en marcha dun plan de choque que lle permita ó grupo de Empresas Álvarez salda-la súa débeda cos traballadores e acelera-la chegada dos dous mil cincocentos millóns necesarios para realiza-los axustes definitivos.
Aunar esforzos
"É preciso que aunemos esforzos para lanzar un plan de choque que garanta a continuidade do ciclo productivo da empresa", apuntou Antonio Couceiro, quen insistiu en que "a vontade do presidente da Xunta de Galicia e da Consellería de Industria é reflota-lo grupo, como demostra o noso apoio ó plan de viabilidade e o aval que concedemos dentro do marco legal que establece a Unión Europea".
"Agora queda a transmisión das accións do Grupo de Empresas Álvarez (GEA) a favor de Tatay e a aplicación do plan de viabilidade", concluíu o titular do gabinete de Industria.
A CNMV autoriza a OPA sobre Hidro Nitro de Ferroatlántica
A Comisión Nacional do Mercado de Valores (CNMV) autorizou onte a oferta pública de adquisición formulada por Ferroatlántica sobre tódalas accións de Xidro Nitro Española.
A oferta está dirixida ó total dos títulos da sociedade con excepción de 390.200 accións, o que representa o 12,16% do capital, que se encontra en propiedade da sociedade oferente no momento de formula-la OPA.
A operación afecta un total de 2.819.188 accións de Hidro Nitro, de 500 pesetas nominais, que corresponden ó 87,84% do capital.
Así mesmo, a efectividade da oferta está condicionada á adquisición dun número igual ou superior a 2.255.237 accións, o que equivale ó 70,27% do capital da firma afectada.
Novo máximo na Bolsa e forte caída dos tipos ante a euforia compradora
A euforia compradora nos mercados financeiros situou onte as bolsas en máximos do ano, reduciu substancialmente os tipos de xuro a longo prazo e permitiu unha nova melloría do cambio da peseta fronte ó marco, contando para iso coa axuda das prazas financeiras internacionais.
O índice da Bolsa de Madrid conseguiu unha ganancia na sesión de 4,45 puntos (un 1,30 por cento) ata os 345,13 puntos, case cinco puntos por enriba da anterior marca e o volume de negocio _aínda que non foi o máis alto do ano_ alcanzou os 55.146 millóns.
No mercado bolsista, o forte empurrón de Telefónica, que se sitúa en 2.040 pesetas e leva dous días negociando por enriba dos 10.000 millóns de pesetas, contribuíu decisivamente á ganancia, posto que este é o valor máis capitalizado do mercado español.
Os analistas financeiros acoden a razóns diversas para explicar esta avalancha de diñeiro nos mercados españois, que ademais _contra o que ocorreu en días anteriores_ procede en boa medida de investidores nacionais.
Por un lado, as expectativas electorais apuntan á formación do goberno forte, con suficientes apoios parlamentarios como para levar adiante medidas severas de corrección do déficit público, un dos desequilibrios que máis lles preocupan ós mercados.
Galicia recibirá 96.000 millóns pola campaña da renda deste ano
O prazo para realiza-las devolucións reducirase nesta campaña de 66 a 55 días
Galicia podería recibir na campaña de renda deste ano, correspondente a 1998, uns 96.000 millóns de pesetas (588,9 millóns de euros), entre o 15% do IRPF cedido ás comunidades autónomas e o 15% que o Estado territorializa en cada unha, segundo explicou onte na Coruña a directora xeral de Tributos da Xunta, María Casais.
Por primeira vez, unha lei galega fixa unha deducción específica por fillo ademais das que establece o Estado.
A principal novidade deste ano é que poderá presentarse por Internet ademais das pertinentes oficinas de Facenda.
Oficinas habilitadas na Coruña para realiza-la declaración da renda a través do programa Padre
Os contribuíntes galegos recibirán un total de 96.400 millóns de pesetas en concepto de devolucións do IRPF, un 10 por cento máis có ano pasado, segundo as previsións da Axencia Tributaria.
A campaña da renda comezará o próximo luns, día 3 de maio, e presenta como principal novidade a posibilidade de realiza-la declaración a través de Internet.
En rolda de prensa, o xefe de Xestión da Axencia Tributaria na Coruña, Luis Rosón, explicou que o prazo medio para efectua-las devolucións se reducirá este ano de 66 a 55 días.
Incluso está previsto que un 4 por cento das declaracións con dereito a devolución sexan ingresadas durante o mes de maio e que a porcentaxe suba ó 26 por cento en xuño.
Espérase que antes do final do ano tódalas devolucións fosen atendidas.
A Axencia Tributaria prevé que este ano se presenten en Galicia un total de 1.026.000 declaracións (2,7 por cento máis que no 98), delas un 27 por cento serán positivas e un 61 por cento negativas.
Facenda prevé ingresar 45.000 millóns dos contribuíntes galegos, a penas un 2,4 por cento máis que no 98.
Espérase que un 75 por cento das declaracións (769.800) sexan realizadas mediante o programa Padre.
A campaña comezará o luns 3 de maio e prolongarase ata o 21 de xuño para as declaracións positivas e ata o 30 do mesmo mes para as que teñen dereito a devolución.
Os que elixan o pagamento fraccionado terán que ingresa-lo segundo prazo antes do 5 de novembro.
As novidades son mínimas xa que este ano aínda non entra en vigor a reforma do IRPF, que xa se aplicará na próxima campaña.
Non terán que declarar aqueles contribuíntes con rendas inferiores a 1.200.000 pesetas brutas anuais.
No caso de pensións e de haberes pasivos esta cantidade elévase en 50.000 pesetas máis.
Galicia presenta como peculiaridade que os contribuíntes poderán engadir unha deducción polo nacemento de fillos durante o pasado ano.
A declaración poderá realizarse por teléfono (901 222250), en oficinas da Xunta e por Internet.
O grupo Banco Pastor creceu un 16,7% máis có ano anterior
No primeiro trimestre alcanzou un beneficio de 3.240 millóns de pesetas
O grupo Banco Pastor acadou un beneficio despois de impostos de 3.240 millóns de pesetas durante o primeiro trimestre do ano, o que supón un 16,7% máis có resultado obtido no mesmo período de 1998.
Banco Pastor, a matriz do grupo, obtivo un beneficio neto de 2.865 millóns, o que representa un 15,1% de incremento respecto de marzo do 98.
Imaxe de arquivo dunha oficina do Banco Pastor
A marxe de intermediación mantense estabilizada ó alcanzar practicamente os 9.000 millóns, a pesar do impacto da caída dos tipos de interese no último ano.
Os ingresos netos por comisións consolidan as cifras alcanzadas o ano pasado.
En canto á marxe ordinaria, chégase a unha cifra de 13.300 millóns, 800 millóns máis có obtido no mesmo período do 98 (6,4 por cento de aumento).
O grupo mantivo a súa política de contención de custos, o que se reflectiu nunha evolución do total de gastos de explotación por debaixo dos niveis de inflación.
Os custos de persoal aumentaron o 1,6 por cento.
Como consecuencia da evolución das anteriores variables, a marxe de explotación mostra un crecemento do 17,3 por cento e sitúase en 4.670 millóns.
Crédito e fondos
O crédito a outros sectores residentes alcanzou os 681.100 millóns de pesetas, cun crecemento interanual do 13,5 por cento.
Destacan o crecemento do investimento en particulares e empresas, en especial os créditos con garantía real, que continúan en expansión, e os arrendamentos financeiros, que medraron a un ritmo do 18,3 por cento nos últimos doce meses.
O crédito a non residentes experimenta un aumento do 81,4 por cento, debido á activa presencia do grupo no mercado exterior especialmente en Portugal a través da súa filial, Pastor Servicios Financieros.
Os debedores e morosos reducíronse en máis de 2.600 millóns ó longo do último ano (-17,3 por cento), o que sitúa a morosidade en taxas do 1,7 por cento.
Os débitos a clientes, excluíndo o efecto da cesión temporal de activos, presentan un crecemento interanual do 7,2 por cento.
Por último, os fondos de investimento e pensións alcanzaron un volume de 272.202 millóns.
Puleva afrontará con garantías o reflotamento de Leyma e Ram
A firma láctea granadina non recorrerá á venda da súa parte de Clesa
A firma láctea Puleva manterá, "en principio", a súa participación, próxima ó 25 por cento, en Clesa.
Segundo fontes próximas ós dous máximos executivos da empresa granadina, Javier Tallada e Guillermo Mesonero Romano, Puleva non recorrerá á venda da súa participación en Clesa, firma controlada por Parmalat, para ter maior liquidez e afrontar con garantías o reflotamento e dinamización de Leyma e de Ram.
As mesmas fontes indican que o pasado verán Puleva pretendía compra-la totalidade de Clesa "e Tallada e Mesonero estaban dispostos a pór enriba da mesa 14.000 millóns de pesetas, segundo a valorización que fixeron".
Se a compra de Clesa se fixese a través dun canxe de accións de Puleva a operación precisaría "19.000 millóns de pesetas".
"Tiñan os cartos antes e ségueno a ter agora", apuntan fontes vinculadas ós dous empresarios e ó seu proxecto empresarial lácteo.
"Na compra do 24 por cento de Clesa só utilizaron 3.000 millóns de pesetas", cantidade que pretenden dobrar como condición mínima para deixaren o 100 por cento da empresa nas mans de Parmalat.
Responsabilidades
O BNG presentou unha interpelación na Cámara galega na que pide que se depuren responsabilidades polo "fracaso" na acción do Goberno para consolidar un grupo lácteo galego, trala venda de Leyma ó grupo andaluz Puleva.
Na mesma iniciativa, firmada polo portavoz do grupo, Xosé Manuel Beiras, pídese ó Goberno que faga todo o posible por recupera-lo grupo Leyma para a titularidade galega e se xestione unha solución solvente para garanti-la súa viabilidade futura.
O portavoz nacional do BNG, Xosé Manuel Beiras, asegurou onte en Lugo que esta formación lles prestará asesoramento xurídico ás cooperativas lácteas sobre a compra do 75% de Leyma por parte de Puleva.
En opinión de Beiras, que se reuniu na capital lucense con representantes das cooperativas lácteas, "existiu complicidade delictuosa por parte da Xunta na venda de Leyma", xa que o Goberno autonómico ten competencias exclusivas en agricultura para defende-lo sector lácteo.
O líder nacionalista engadiu que, pola contra, a Xunta "serviu de pano e de ocultación dos problemas e consentiu que se expolie o sector lácteo".
Barea critica as medidas contra a inflación
O doutor en Ciencias Económicas e Empresariais e ex director da Oficina de Presuposto, José Barea Tejeiro asegurou onte que as medidas de choque para rebaixa-la inflación, aprobadas antonte polo Congreso dos Deputados, son "imprescindibles pero non as adecuadas" nunha economía de mercado.
José Barea explicou que os prezos deberían ser fixados polo propio mercado, polo que avogou por liberalizar máis a telefonía, a electricidade e o sector do gas.
Así, aumentaríase a competencia coa chegada de novos operadores e reduciríanse os prezos.
Estas declaracións foron realizadas durante o seu relatorio sobre 'A Unión Monetaria e a súa incidencia na empresa", impartida en Vigo durante o XIII Congreso nacional de titulados mercantís e empresariais.
Para Barea, o servicio de telefonía en España non está o "suficientemente" liberalizado.
Tamén indicou que as tarifas neste sector e no eléctrico deberían baixar máis.
Este doutor alertou os asistentes sobre a posibilidade de que a xeración do emprego "se quebre" en España.
Isto sucederá en caso de que siga aumentando a inflación, xa que provocará unha perda da competitividade e da cota de mercado dos productos españois tanto no territorio nacional, como no dos outros países da Unión Europea, o que desencadeará nunha reducción da producción.
Sinalou que a desvalorización do euro respecto do dólar é "moi pequena" e que, polo tanto, expertos e cidadáns da UE non teñen por qué "preocuparse".
Os españois poderán entregar dende hoxe a súa declaración
O prazo para as positivas remata o 21 de xuño e o 30 para as negativas
A campaña do imposto sobre a renda correspondente a 1998 empezará hoxe, luns, para máis de quince millóns de contribuíntes, dos que case un setenta e cinco por cento terá dereito a devolución.
Están obrigados a presenta-la declaración tódolos cidadáns con ingresos superiores a 1.200.000 pesetas, no caso de declaracións individuais, e superiores a 1.250.000 pesetas para as conxuntas e os pensionistas.
O prazo de presentación das declaracións acabará o 21 de xuño se o resultado é positivo e prolongarase ata o 30 do mesmo mes se é negativa.
Os contribuíntes con obrigación de pagar que opten por apraza-la liquidación deberán aboa-lo 60 por cento da cantidade correspondente antes do 21 de xuño e o 40 por cento restante o 5 de novembro como moi tarde.
Facenda calcula que as desgravacións experimentarán este ano un crecemento do 10 por cento como consecuencia do forte aumento dos créditos hipotecarios e dos novos incentivos fiscais por fillos ou persoas maiores baixo responsabilidade do contribuínte.
Entre outras novidades, a deducción da cota por primeiro fillo aumenta de 22.100 a 25.000 pesetas, polo segundo de 22.100 a 35.000 pesetas, polo terceiro de 26.700 a 50.000 pesetas e polo cuarto e sucesivos de 31.800 a 50.000.
A deducción por suxeito pasivo de 65 anos ou máis incrementará de 16.000 a 20.000 pesetas e a deducción por gasto de custodia de fillos elevarase do 15 ó 20 por cento, cun teito de 50.000 pesetas.
O límite máximo de rendas para aplicar esta deducción elévase de 2 millóns a 3,5 millóns anuais de base impoñible na declaración individual e de 3 millóns a 5 millóns en tributación conxunta.
Outra das novidades é que este ano non será necesario incluír na declaración os certificados de rendementos do traballo e retencións do capital mobiliario, anque o contribuínte solicite devolución.
En febreiro investíronse en hipotecas máis de 21.000 millóns
En Galicia foron contratados en febreiro 2.106 préstamos hipotecarios, cun investimento total de 22.338 millóns de pesetas.
Destes, 106 foron para fincas rurais, cun importe de 966 millóns de pesetas en préstamos, e os 2.000 restantes corresponderon a terreos urbanos, por un total de 21.492 millóns de pesetas.
Na provincia da Coruña concedéronse no mes de febreiro un total de 769 préstamos hipotecarios, por importe de 8.376 millóns de pesetas, dos que 34 foron para terreos rurais por 151 millóns de pesetas e os 735 restantes para terreos urbanos por un importe de 8.225 millóns de pesetas.
Na provincia de Lugo foron concedidos un total de 255 préstamos hipotecarias por un importe global de 2.252 millóns de pesetas, dos que 12 foron terreos rurais (82 millóns) e 243 terreos urbanos cun importe de 2.170 millóns.
Na provincia de Ourense concedéronse un total de 178 préstamos hipotecarios cun capital total de 2.289 millóns de pesetas, dos que 15 foron rurais (249 millóns) e 163 urbanos por importe de 2.040 millóns de pesetas.
Pontevedra recibiu 904 préstamos hipotecarios cun capital de 9.420 millóns, dos que 859 foron urbanos (9.056 millóns).
Os consellos das caixas do Sur aproban o proxecto de fusión
Os activos das entidades financeiras de Vigo e Ourense superan os 928.000 millóns
Os consellos de administración das caixas de aforros de Vigo, Ourense e Pontevedra aprobaron onte o proxecto de fusión das tres entidades que, nunha primeira fase, ata o 2001, tal e como se establece no Protocolo de Integración, afectará as caixas de Vigo e Ourense.
O nome da nova caixa galega, durante a primeira etapa, será Caixa de Aforros de Vigo e Ourense e conta cuns activos de 928.251 millóns.
A estructura de Alta Dirección da nova entidade contará cun director xeral que será o de Caixavigo, mentras que os directores das outras caixas serán directores xerais adxuntos.
Membros das Caixas reunidos onte
O nome oficial da nova caixa galega será Caixa de Aforros de Vigo, Ourense e Pontevedra cando se incorpore, na segunda fase, esta última entidade.
Segundo a nota feita pública polo gabinete de comunicación das caixas, este nome oficial podería ser cambiado por outros nomes ou marcas comerciais abreviadas "proposta na que están traballando os equipos encargados de efectua-la unión das tres caixas".
No balance de fusión elaborado por expertos independentes, que recolle datos ata o 31 de decembro de 1998, explica que a integración de Caixavigo e Caixa Ourense, leva a un volume total de activos de 928.251 millóns de pesetas (uns 5.600 millóns de euros), cun saldo de recursos alleos de 691.326 millóns e un volume de créditos de 508.322 millóns de pesetas.
A suma dos beneficios netos das dúas entidades que se integran na primeira fase da fusión ascende a 11.874 millóns de pesetas, cunha dotación para obra social de 3.195 millóns.
En canto ás reservas totais da entidade fusionada, na primeira fase, estas elévanse a 72.885 millóns de pesetas.
Obxectivos
Os responsables da nova caixa galega destacan, entre os obxectivos cos que nace a nova entidade, a maior dimensión da caixa "que permitirá unha forte intensidade na súa actividade investidora, contribuíndo con maiores dispoñibilidades e efectividade ó desenvolvemento económico e social de Galicia".
Así mesmo, outros obxectivos que expoñen son explota-las sinerxias e complementariedades existentes entre as tres entidades que se integran, o que, ó seu ver, permitiralles "neutraliza-los" efectos derivados da progresiva reducción de marxes de intermediación.
Tamén pretenden axudar a potencia-lo sistema galego;
mellora-la competitividade das entidades que se fusionan, aumentando as posibilidades de dar unha cobertura eficiente ás demandas dos clientes, así como incrementa-los actuais recursos que se destinan á realización de obras benéfico-sociais, potenciándoas especialmente nas provincias de Ourense e Pontevedra.
Durante a reunión mantida onte, os consellos de administración das caixas de Vigo, Ourense e Pontevedra, acordaron, tamén, convocar asembleas xerais nas tres entidades para somete-los acordos adoptados á aprobación das mesmas.
Asemade ratificaron a Arthur Andersen e Ernest &amp; Young como expertos independentes encargados de elabora-los informes ós que obriga a lei en materia de fusións.
Dirección baixo un sistema de copresidencias
O texto refundido dos estatutos polos que se rexerá a nova entidade de aforro galego establece que, unha vez integradas as tres caixas, se constitúa unha asemblea xeral de 160 vocais, en tanto que o consello de administración o formarán 19 vocais e a comisión de control contará con oito membros.
Durante a primeira etapa transitoria da integración, trala fusión de Vigo e Ourense, e co obxecto de permiti-la incorporación dos membros dos actuais órganos de goberno das dúas caixas que se fusionan e aproveita-la súa experiencia e coñecemento, a asemblea xeral estará composta por 140 membros, o consello de administración por 30 vocais e a comisión de control terá quince membros.
Así mesmo, durante o período transitorio, existirá un sistema de copresidencias que, na primeira etapa, será compartido polos presidentes de Caixavigo e Caixa Ourense, ós que posteriormente se lles unirá o de Caixa Pontevedra.
Asemade constituiranse senllas comisións territoriais en Ourense e Pontevedra, composición e normas de funcionamento que serán reguladas polo consello de administración.
Nomeamentos
En canto á dirección da nova caixa galega, contará cun director xeral, que será o de Caixavigo, mentres que os actuais directores xerais de Ourense e Pontevedra, serán nomeados adxuntos.
Hai que indicar, finalmente, que os consellos de administración das tres entidades financeiras fusionadas facultaron, na reunión celebrada onte en Vigo, os seus respectivos presidentes a realiza-las xestións necesarias para a completa execución dos acordos adoptados en relación co proceso de fusión das entidades financeiras do Sur.
Marbella débelle uns 1.100 millóns de pesetas á Seguridade Social
A Cámara de Contas impútalle ó Concello de Gil un delicto de apropiación indebida
A Cámara de Contas de Andalucía detectou nos informes de fiscalización das contas do Concello de Marbella (Málaga) dos exercicios de 1990 a 1993 indicios de delicto por apropiación indebida como consecuencia da falta de pagamento á Seguridade Social de 1.118 millóns de pesetas.
Ante estes indicios de delicto a Cámara de Contas de Andalucía envioulle o informe sobre as contas do Concello de Marbella ó Tribunal Superior de Xustiza de Andalucía, e tamén o remitiu á corporación marbellí presidida por Jesús Gil e o Parlamento autonómico.
Á dereita Navas, conselleiro maior da Cámara de Contas de Andalucía, tras entrega-lo informe sobre Marbella
As conclusións do informe realizado pola Cámara de Contas de Andalucía, a débeda do concello de Marbella pasou de 9.800 millóns en 1990 a 25.000 millóns en 1993, o que supón un incremento do 155 por cento, e explica que a débeda reclamada pola Seguridade Social á corporación marbellí, que se produce sobre todo entre 1992 e 1993, non inclúe os xuros de demora, polo que o seu importe será moito máis elevado.
O presidente da Cámara de Contas de Andalucía, Rafael Navas, presentoulle onte ó titular do Parlamento andaluz, Javier Torres Vela, o informe de fiscalización do Concello de Marbella correspondente os exercicios 1990, 1991, 1992 e 1993, nos que presidiu a Corporación Jesús Gil, salvo en 1990.
En rolda de prensa, Rafael Navas eludiu interpreta-lo contido do informe para evitar "polémica coas institucións e as persoas", se ben destacou o esforzo realizado polas persoas encargadas de elaboralo dadas as "limitacións e dificultades" que impediu chegar a coñecer determinadas operacións e ter acceso a algunha documentación.
Desde 1991, cando Jesús Gil entrou a presidi-lo Concello de Marbella, o informe fiscalizador detecta unha nova política de constitución de sociedades municipais encargadas de xestionar servicios que antes prestaba a corporación, e en total constituíu once sociedades mercantís e adquiriu participacións noutras tres.
A Cámara "ignora" se se cumpriron os trámites legais para a constitución das devanditas sociedades ó non lles ter facilitado os expedientes correspondentes, se ben alerta de que non teñen reflexo contable 400 millóns aportados ó capital de varias sociedades e á adquisición de accións noutras.
Tamén pon de manifesto o dictame da Cámara de Contas un incremento significativo dos ingresos procedentes de convenios urbanísticos entre o Concello e particulares, e advirte de que en moitos casos se subscribiron antes da aprobación no Pleno municipal, que posteriormente ratificou.
Gastos de persoal
Segundo o mesmo informe, os gastos de persoal rexistraron un forte incremento e entre 1991 e 1992 aumentaron un 33 por cento, e os importes presupostarios pasaron de 8.700 millóns en 1990 a 18.550 millóns en 1993, exercicio no que se pasou de rexistrar superávit a déficit.
A Cámara de Contas cifra os dereitos pendentes de cobro "de difícil materialización" do concello marbellí entre 1.600 millóns de 1990 e 4.300 millóns de 1993 e a recadación rolda o cincuenta por cento dos dereitos liquidados.
O endebedamento da corporación presidida por Jesús Gil creceu un 107 por cento entre 1990 e 1993, se ben se move dentro dos límites legais, e obsérvase incumprimento dalgúns aspectos da Lei de Facendas Locais no relativo ó destino dos préstamos a longo prazo, entre outras anomalías.
O Goberno garante a continuación da política económica e social
Cándido Méndez sostén que co sistema actual non se acabará co problema do paro
O presidente do Goberno, José María Aznar, garantiulle onte ó secretario xeral de UGT, Cándido Méndez, durante unha reunión mantida por ambos na Moncloa, que o Goberno non variará a súa actual política social e de estabilidade no emprego, pese ás recomendacións vertidas a pasada semana polo presidente da patronal, José María Cuevas, acerca da necesidade de avanzar na flexibilidade do mercado laboral.
Así o explicou onte o ministro de Traballo e Asuntos Sociais, Manuel Pimentel, ó remate desta reunión na que tamén estivo presente.
Non obstante, o titular de Traballo insistiu en que o Goberno "é e seguirá sendo moi respectuoso coas declaracións dos líderes dos axentes sociais".
"Agora ben, a postura oficial _continuou_ vai ser apostar pola estabilidade no emprego e non abarata-lo despedimento".
Esta resposta, sen embargo, non satisfixo a Cándido Méndez, quen asegurou que a preguntas concretas sobre a opinión do Goberno acerca das 'receitas' de Cuevas, Aznar deu respostas "vagas e xerais".
A garantía ofrecida polo presidente do Goberno respecto da continuidade da política económica, tampouco contentou o líder de UGT para quen "é necesario intensificar esforzos e dar un xiro á política económica, porque coa actual non temos ningunha garantía de que se poida reduci-lo paro nos próximos anos".
Para Méndez, é necesario crear máis de 5 millóns de novos postos de traballo nos próximos anos para que España alcance as medias europeas de actividade e emprego.
Ademais, considerou que "desde 1996 se está perdendo o tempo neste terreo, porque esta converxencia deberiamos alcanzala no horizonte do 2000".
Méndez, que acudiu onte á Moncloa para presenta-la campaña de UGT sobre a 'Cara Social do Euro' que persegue a converxencia real coa UE en materia de emprego e niveis de renda e protección social, amosouse pesimista en canto á posibilidade de que os sindicatos cheguen a máis acordos co Goberno no que queda de lexislatura.
Así, referiuse ás negociacións que CCOO e UGT están desenvolvendo co Goberno para a elaboración do Plan de Emprego de 1999, explicando que todo apunta a que os sindicatos non apoiarán tampouco o plan deste ano por dúas razóns:
a primeira que "o actual deseño presentado polo Goberno non nos convence en absoluto", dixo Méndez;
e a segunda é que segundo Traballo o plan de 1999 é unha simple adaptación do de 1998 _que non contou co apoio sindical.
Pimentel, pola súa parte, lamentou que UGT condicione o seu apoio ó Plan de Emprego deste ano á consecución dunha Lei de Xeral de Ordenación e Reducción do Tempo de Traballo, que implante as 35 horas de forma xeneralizada a medio prazo, porque, segundo sinalou novamente, o Goberno non ten "en absoluto" esta norma entre as súas previsións.
O ministro recoñeceu tamén que UGT e CCOO non están mantendo unha posición unitaria respecto da esixencia da Lei das 35 horas nas negociacións do Plan de Emprego, pero non se quixo referir á posibilidade de chegar a un acordo en solitario con CCOO neste terreo.
"Cumprimento do acordo de pensións"
Descartados novos acordos, Méndez indicou que "o que ten que facer o Goberno nesta última etapa é cumpri-lo Acordo de Pensións" alcanzado cos sindicatos tralo Pacto de Toledo, segundo o cal, o Executivo deberá destinar nos Presupostos do 2000 os recursos suficientes para acometer de forma total a separación de fontes de financiamento da Seguridade Social.
Isto suporía, que as contas do próximo ano incluíran unha partida de cerca de 800.000 millóns para financiar servicios sociais (200.000 millóns) e complementos a mínimos (600.000 millóns) que actualmente se pagan con cotizacións sociais, e que pasarían a financiarse vía impostos.
Pimentel adiantou, neste sentido, que o Goberno avanzará na separación de fontes nos Presupostos Xerais do 2000 financiando con impostos os 200.000 millóns de pesetas dos servicios sociais.
Seguidamente, o ministro reiterou que, conforme ó contido no Pacto de Toledo, o financiamento dos complementos a mínimos (pouco máis de 600.000 millóns) discutirase no relatorio parlamentario que se constituirá na primavera do ano que vén para negocia-la renovación deste pacto.
Méndez tamén lles expuxo a Aznar e a Pimentel as súas dúbidas acerca de que haxa tempo suficiente para acomete-la reforma da Lei de ETT's que xa está en marcha no Parlamento.
Segundo o líder sindical, "o protagonismo dalgún grupo parlamentario podería bloquear esta reforma".
Pimentel tranquilizou a Méndez manifestando a súa confianza en que esta reforma se realice a través das emendas á proposición socialista aprobada polo pleno do Congreso que poderán presentar os parlamentarios.
Rodrigo Rato mantén que o Executivo cumpriu o seu programa económico
Avanza que o reto de futuro é logra-la xeración de 1.300.000 empregos ata o 2002
O ministro de Economía e Facenda, Rodrigo Rato, asegurou onte que o Goberno xa cumpriu o programa económico co que se presentou ás eleccións xerais de 1996 e fixou como retos para o futuro a creación de emprego e a converxencia real cos países da Unión Europea.
Rato afirmou, durante un acto de balance da área económica do Goberno nos tres primeiros anos de lexislatura, que o Executivo realizou unha política económica "global e coherente" desde 1996, afastada das "marañas de incoherencias" dos anos anteriores.
Neste sentido, subliñou que a economía española está agora nunha situación "radicalmente distinta" á que se encontraba cando o PP chegou ó poder e destacou o "claro dinamismo" do ciclo actual.
Na súa opinión, os obxectivos da política económica pasaron a ser cribles, mentres que "os anteriores gobernos os converteran nunha fórmula recorrente carente de credibilidade".
O ministro de Economía, Rodrigo Rato, explicou que este cambio foi producto dun labor en equipo a través da Comisión Delegada de Asuntos Económicos "que ata a nosa chegada _declarou_ era un instrumento no que se trataban de oculta-las diferencias".
O vicepresidente segundo do Goberno resaltou tamén que a política económica marcada por José María Aznar estivo, desde o primeiro momento, orientada á estabilidade, o que, segundo a súa análise, permitiu "crecer, crear emprego e acerca-lo benestar dos españois ós dos países máis prósperos".
A este respecto, fixou catro grandes obxectivos para o futuro, subliñando, non obstante, que a creación de emprego e a loita contra o paro "segue e seguirá sendo" o principal obxectivo da política económica do Executivo.
Como primeiro reto, o ministro de Economía sinalou a creación de 1.300.000 novos postos de traballo ata o ano 2002, cunha especial atención sobre os colectivos máis prexudicados polo desemprego como mozos, mulleres e parados de longa duración que "necesitan a principal atención".
En segundo lugar, Rato mostrou a súa confianza en alcanzar na próxima década o 90 por cento da renda da UE e lograr unha converxencia real cos países do noso contorno.
"Te-lo mesmo nivel de vida en infraestructuras, sanidade, medio ambiente e educación son os obxectivos de futuro deste partido", resaltou.
Uns 560.000 contribuíntes xa lle pediron a Facenda os datos fiscais
O primeiro día da campaña da Renda-98 transcorreu con normalidade malia a folga
Uns 560.000 contribuíntes pedíronlle os seus datos fiscais a Facenda para poder confecciona-la declaración da renda correspondente a 1998, cun prazo de presentación que comezou onte.
O director da Axencia Tributaria, Ignacio Ruiz Jarabo, manifestou onte que o primeiro día da campaña, no que o sindicato Gestha convocou unha folga, comezou onte en toda España con "absoluta normalidade e sen incidentes".
Ruiz Jarabo destacou que Facenda tomou medidas para reforza-los servicios que ofrece con motivo da campaña.
Destacou que nesta campaña e por primeira vez Facenda comezará a devolver en maio, o mesmo mes no que se comezan a presenta-las declaracións, a máis 400.000 contribuíntes, por importe de 40.000 millóns.
Así mesmo insistiu en que se reduciu o prazo medio das devolucións que nesta campaña se situará nos 55 días fronte ós 66 da anterior campaña, correspondente á declaración de 1997.
Respecto da cita previa, na que os contribuíntes piden día e hora para que os funcionarios de Facenda lles elaboren a declaración co programa Padre, Ruiz Jarabo informou de que ata o momento o número de cidadáns que o solicitaron é un 80% superior ó dos que o pediron na campaña anterior.
Outra das novidades desta campaña é que se pode presenta-la declaración da renda por Internet, medio polo que ás 8.10 horas da mañá xa optaran oito contribuíntes.
O presidente do sindicato Geshta, Antonio Lucena, declarou na delegación de Madrid, onde varias decenas de funcionarios de xestión da Axencia Tributaria se manifestaron, que "a ausencia deste colectivo na supervisión das declaracións por estar en folga, pode poñer en dúbida a súa garantía".
Lucena advertiu que a pesar de que o efecto da folga non é inmediato, é posible que "os contribuíntes ós que Facenda lles confeccionou a declaración se encontren cunha citación na que se lles reclame o que se lles devolveu e os intereses pertinentes", extremo que foi negado rotundamente polo director da Axencia Tributaria.
Ruiz Jarabo reiterou que "os contribuíntes poden estar tranquilos".
Os problemas
Por outra banda, a Axencia Tributaria asegurou que a folga convocada onte pola Unión Nacional de Funcionarios de Xestión de Facenda (Gestha), que coincidiu co inicio da campaña da renda, non afectou os contribuíntes, afirmación negada polo corpo de xestión.
A Axencia Tributaria indica que a campaña do IRPF "comezou con absoluta normalidade" nos servicios de axuda e atención ós contribuíntes e que se atenderon o cen por cento das citas concertadas para declarar co programa Padre e se atenderon tódalas peticións de citas para días posteriores.
Pola súa banda, un portavoz de Gestha, Antonio Lucena, asegurou que a folga _convocada para esixi-la definición das súas funcións, a súa integración no Corpo Técnico de Facenda, a promoción interna e profesional e melloras salariais_ xerou a anulación de citas e que, para os próximos días "non se concederon tódalas programadas".
Tres aspectos da fusión
Os consellos de administración das caixas de aforros de Vigo, Ourense e Pontevedra aprobaron simultaneamente o proxecto de fusión das tres entidades en dúas fases, ó abeiro do protocolo xa establecido entre elas.
Na primeira, intégranse as caixas de Vigo e maila de Ourense, acto que terá lugar o día 29 do próximo mes, e, posteriormente, no mes de xuño do ano 2002, farao a de Pontevedra.
A Caixa de Aforros de Vigo e Ourense _así pasará a denominarse_, terá unha asemblea xeral composta por 140 vocais, o consello de administración contará con 30 membros e a comisión de control terá outros 15.
É dicir, inicialmente, os constituíntes optaron por incorporaren ós actuais órganos de goberno das dúas caixas, co fin de non provocaren inestabilidades indesexadas no proceso de integración real de ámbalas dúas organizacións.
Sen embargo, unha vez que se incorpore Caixa Pontevedra e pase a denominarse Caixa de Aforros de Vigo, Ourense e Pontevedra, a asemblea xeral ampliarase xa a 160 vocais, o consello de administración reducirase a 19 membros, e a comisión de control a 8 persoas.
Unha medida que ten moito sentido, pois fai máis operativos os órganos de goberno máis directamente implicados na xestión da nova entidade de aforro.
Independentemente destas cuestións orgánicas, hai tres aspectos que deben ser destacados.
Primeiro, o proceso de fusión é xa un feito consumado, e soamente restan por cumprir os trámites legais.
O que hai seis meses parecía un obxectivo inalcanzable é agora unha realidade, e xa ninguén dubida da bondade dunha decisión que contou en todo momento co apoio da Xunta.
Contra vento e marea, o Goberno de Fraga impulsou un proxecto que contou con detractores, dentro das caixas e en coñecidas familias do Partido Popular, e co rechazo interesado dunha oposición que non dubidou en utilizalo politicamente nas pasadas eleccións autonómicas para gaña-los sectores localistas, sobre todo das cidades de Ourense e mais de Pontevedra.
O certo é que namentres que Galicia xa ten resolto o problema de redimensionamento e mais de fortalecemento das caixas autóctonas, mediante unha operación de concentración, os gobernos de Euscadi e de Andalucía, nacionalista o primeiro e socialista o segundo, continúan traballando por emprender un proceso de fusión semellante ó galego nas súas respectivas comunidades autónomas.
Segundo, a nova entidade nace cunha clara vocación de implicarse no desenvolvemento económico e social do país, potenciando a súa faceta investidora en proxectos relacionados coa melloría das infraestructuras e mais das iniciativas empresariais dinámicas e modernizadoras, capaces de competir nun mercado aberto e que favorecen a integración de actividades productivas de ámbito estratéxico.
E terceiro, un equipo directivo composto por persoas de valía, coñecedoras deste negocio e que demostraron que teñen unha gran visión de futuro nas súas entidades orixinarias.
Cando a finais do vindeiro mes de xuño, Julio Gayoso empece a pilota-la Caixa de Aforros de Vigo e Ourense, con Luis Carrera como director xeral adxunto, o volume de activos da institución sobrepasará o billón de pesetas.
Unha barreira psicolóxica que opera beneficiosamente a prol daqueles que a rebordan.
Aínda que pareza unha nimiedade, un dos maiores contratempos para a entidade crediticia será encontrar un nome máis xenérico e non tan identificado con áreas concretas de Galicia.
As outras causas do paro
Pese a que o crecemento económico se desacelerou suavemente, debido ós efectos negativos da crise internacional no sector exportador, España rexistrou un descenso importante do desemprego en abril:
case 50.000 parados menos que en marzo, co que a cifra total se reduce a 1.708.000 persoas, o que representa unha taxa do 10,49 por cento sobre a poboación activa.
E, ademais, segue crecendo a contratación indefinida, que bate récord.
Galicia tamén sae ben parada polas estatísticas.
É a cuarta comunidade autónoma que máis reduciu o desemprego (4.171 persoas), situándose en 146.987 a cifra total de parados, o 13,19 por cento da poboación activa.
Estes datos veñen confirmar que a cultura da estabilidade está dando bos resultados, e as teses que apostaban anos atrás por unha política monetaria máis expansiva, co fin de crear emprego, reveláronse incorrectas.
Porque o certo é que da economía real depende cada vez máis o crecemento e a creación de emprego, e, consecuentemente, que a converxencia nominal con Europa se traduza en termos de converxencia real.
O que nos leva a outra cuestión, ¿por que Galicia segue tendo unha das taxas de paro rexistrado máis altas da Península?
Dada a relación directa que existe entre o crecemento económico e o emprego, desde unha perspectiva macroeconómica pódense argumentar como causas unha menor utilización dos factores capital e tecnolóxico, unha máis baixa productividade por persoa empregada, etc.
En resumo, unha economía menos competitiva.
Desde logo, o argumento duns custos laborais altos é bastante inconsistente, polo menos polo lado dos salarios:
están moi por debaixo da media española e crecen moderadamente.
Ademais, dado que a taxa de inflación en Galicia é practicamente igual á nacional, ingresos máis baixos tradúcense en menor capacidade de consumo, o que afecta negativamente a demanda interna, que nestes momentos está operando como sostén do crecemento económico (e do emprego) en España e Europa.
Pero esta visión é parcial, e tampouco explica o problema no seu conxunto.
Pois, por outra parte, habería que falar de renda dispoñible e non de salarios.
En todo caso, é evidente que a sociedade galega é unha sociedade subsidiada.
Vaiamos, entón por outro lado, polo da microeconomía e descendamos ata as empresas galegas.
Se empezamos por estas, o primeiro que cabe dicir é que a súa reestructuración é inescusable.
Deixando a un lado os elementos macroeconómicos _tipos de xuro e de cambio, fiscalidade, etc._, iguais en toda España, os outros elementos que veñen determina-las condicións en que as empresas venden os seus productos e servicios son a cultura empresarial, a regulación laboral, as condicións de competencia, etc., polo tanto, microeconómicos.
Ó dito, conviría engadir que a competitividade non se reduce ó factor prezo.
En realidade, a capacidade de vender das empresas depende da diferenciación do producto: da aposta pola calidade e pola innovación.
E isto está intimamente relacionado coa formación _técnicos e persoal especializado_ e a alta cualificación dos xestores das empresas.
Noutras palabras, o problema do paro en Galicia non provén só dun desequilibrio cuantitativo entre oferta e demanda, senón da baixa cualificación da man de obra, e da falta de innovación tecnolóxica e productos de calidade.
As empresas deciden.
As caixas do Atlántico ampliarán os seus fondos en 100.000 millóns
As entidades contan cun volume de recursos propios de 72.885 millóns de pesetas
O comité superior de integración das caixas de aforros de Vigo, Ourense e Pontevedra acordou onte trasladarlles ás súas asembleas xerais a proposta de autoriza-la emisión de títulos por 100.000 millóns "cos que atende-lo financiamento das actividades da caixa resultante da integración'.
Fernández Gayoso, á esquerda xunto con membros do comité das caixas
A sede central de Caixavigo foi onte escenario da reunión desenvolvida polo comité superior de integración das caixas de aforros de Vigo, Ourense e Pontevedra, onde ademais de acorda-la emisión de títulos por valor de 100.000 millóns de pesetas cos que afronta-las actividades da nova entidade financeira, destacaron a transcendencia de contar cun volume de recursos propios de 72.885 millóns de pesetas, que ó final do proceso de integración das tres caixas no ano 2002 ascenderán a 100.000 millóns de pesetas.
A valoración realizada da carteira de títulos de Caixavigo e Caixa Ourense amosa plusvalías por valor de 24.092 millóns de pesetas "que non se incorporarán a reservas e que quedarán como unha plusvalía latente que incrementará a fortaleza financeira da entidade resultante da fusión das entidades ".
Un dos temas abordados onte foi a situación en que se encontra a integración técnica, operativa, informática e comercial, sobre a que xa existen solucións para consuma-la integración.
Comunicación corporativa
De momento establecéronse os criterios e liñas de comunicación corporativa interna e externa.
Proximamente editarase un boletín de información interno sobre a integración.
Tamén se procede nestes momentos a deseña-las bases para defini-la marca e o logotipo comercial da nova caixa.
O comité superior de integración aprobou a contratación dun novo programa informático para o tratamento uniforme do sistema de nóminas con solucións para salva-lo efecto 2000 sobre o seu sistema informático.
O PE ratifica os acordos acadados en Berlín sobre a Axenda 2000
O pleno do Parlamento Europeo aprobou onte os acordos que alcanzaron os Quince en Berlín sobre a Axenda 2000, o marco financeiro da Unión ata o ano 2006.
Tras unha batalla xurídica sobre qué tipo de maioría era necesaria para aproba-lo paquete financeiro, os eurodeputados pronunciáronse a favor por 281 votos, 110 en contra e 63 abstencións.
O pleno aprobou, polo tanto, por maioría simple o marco financeiro para as políticas da UE ata o 2006 coas últimas cifras que se negociaron entre o Consello de ministros e o Parlamento Europeo no denominado 'Acordo Interinstitucional' despois do cumio de Berlín.
Este acordo compromete o Parlamento Europeo a non supera-los teitos de gasto que se decidiron para as diferentes políticas comunitarias en Berlín a cambio dunha "marxe de flexibilidade" do 0,03 por cento do Producto Nacional Bruto (PNB) da UE durante todo o período (uns 2.500 millóns de euros).
O teito de gastos da UE seguirá no 1,27% do PNB da UE durante todo o período pero de feito non superará o 1,13%, é dicir, o mesmo nivel que este ano.
En cifras redondas isto supón uns recursos de máis de 700.000 millóns de euros (más de 11,6 billóns de pesetas).
Desta cantidade, 294.740 millóns de euros irán parar á política agrícola, 213.010 millóns de euros ós fondos estructurais _incluídos os 18.000 millóns do Fondo de Cohesión_ e 43.830 millóns de euros para as políticas internas.
Así mesmo, haberá 32.060 millóns de euros para as accións de política exterior, 33.600 millóns para os gastos administrativos e un total de 79.910 millóns para as axudas para os países de Europa central e oriental que son candidatos a ingresar na Unión Europea.
Os eurodeputados do PSOE, os conservadores británicos, o grupo gaullista francés, os eurodeputados belgas e holandeses e a extrema dereita votaron en contra do acordo.
Os prezos da electricidade baixan na maioría dos estados membros da UE
A Comisión Europea non quixo ocultar onte en Bruxelas a súa satisfacción polos resultados que se están conseguindo na maioría dos estados membros na liberalización do mercado da enerxía.
Os prezos da electricidade baixaron en case tódolos países da Unión Europea (UE), incluída España, segundo o segundo informe sobre o estado da liberalización, no que o Executivo comunitario expresa o seu optimismo cara á creación dun mercado único da electricidade e do gas natural.
Respecto da directiva eléctrica, a maior parte dos estados membros están aplicándoa correcta e integramente, elixindo estructuras que garanten unha competencia efectiva no mercado.
Ademais, estase procedendo a liberaliza-lo sector a un ritmo máis rápido có fixado polo regulamento comunitario e os prezos comezaron a baixar.
En concreto, as modificacións dos prezos da electricidade para a industria son significativas xa que os prezos caeron en case tódolos países entre 1994 e 1997, especialmente en Alemaña e Portugal (21%), Reino Unido (19%) e España (15%).
Para a electricidade no fogar, a tendencia foi a mesma entre 1994 e 1998 pero máis forte, sobre todo en Grecia (60%), Portugal (47%), Reino Unido (40%) e España (36%).
As deduccións autonómicas da cota son a única novidade na Declaración da Renda deste ano
O impreso do IRPF deste ano é similar ó de 1998 e a única novidade importante figura na páxina dedicada ás "deduccións autonómicas da cota", que deberán cubrir os contribuíntes que vivan en Aragón, Baleares, Castela e León, Cataluña, Galicia, Madrid, Murcia, A Rioxa ou a Comunidade Valenciana.
Estas deduccións, como máximo, poden alcanza-lo 15% da cota, sinala a Guía Fiscal 1999, unha publicación de 96 páxinas dedicada á declaración do IRPF, que edita, como en anos anteriores, a Organización de Consumidores e Usuarios (OCU).
Ademais, xa non hai que incluír xustificante ningún dentro do sobre da declaración, salvo en Navarra e no País Basco, precisa a Guía, que explica a través de 255 cuestións cómo facer correctamente a declaración e, á vez, cómo pagar menos impostos dentro dos límites legais.
Para evitar erros, a OCU aconsella utiliza-lo programa informático de Facenda, o disquete Renda 98, que é barato e fácil de usar.
Esta organización informa tamén de cómo preve-la declaración do ano que vén.
Autoridades cubanas visitan a Cámara de Comercio compostelá
Esta é a segunda visita da delegación para o intercambio de proxectos
O vicepresidente do Consello de ministros da República de Cuba, José Ramón Álvarez Fernández, acompañado por unha delegación do seu país, reunirase o próximo luns en Santiago de Compostela con representantes de empresas de toda Galicia, nun encontro que terá lugar na Cámara de Comercio desta cidade.
O acto será presentado polo presidente da Cámara de Comercio, Jesús Asorey, que lle vai cede-la palabra a José Ramón Álvarez 'Gallego' Fernández para iniciar un coloquio cos participantes neste encontro, entre os que tamén estarán personalidades da vida económica galega.
Trátase dunha xuntanza para o intercambio de proxectos entre as dúas delegacións.
Esta é a segunda visita dunha delegación cubana á Cámara de Comercio de Santiago, trala efectuada o pasado 6 de febreiro polo vicepresidente do Consello de Estado de Cuba, Carlos Lage, que tamén se reuniu con máis de oitenta empresarios e representantes de institucións galegas.
Patrimonio
Por outro lado, a Cámara de Comercio de Santiago participará mañá en Ávila na primeira reunión do Grupo de Traballo de Cámaras de Comercio das Cidades Patrimonio da Humanidade, unha iniciativa da cámara abulense para programar actuacións conxuntas.
O obxectivo deste grupo é realizar traballos e accións que incidan directamente nos sectores empresariais que representan e que nas cidades patrimonio, pola súa singularidade, teñen maiores dificultades de desenvolvemento económico polas súas limitacións.
Na reunión de mañá definirase o esquema xeral deste grupo e estableceranse as distintas áreas de traballo.
As empresas aforrarán 5.000 millóns gracias ó sistema RED
O novo modelo da Seguridade Social achegará o cidadán á Administración
As empresas poderán aforrar máis de 5.000 millóns de pesetas ó ano gracias ó sistema RED que implantou o Centro de Control de Recadación da Seguridade Social (Cendar), que a finais deste ano terá dispoñibles os datos de cotización de 8,5 millóns de traballadores.
Así o explicou onte o ministro de Traballo, Manuel Pimentel e engadiu que o propósito do sistema é acerca-la Administración ó cidadán e aforrar custos.
Para a conexión á RED, as empresas só teñen que lle solicitar á Tesourería Xeral da SS un modem, que lles é facilitado gratis.
O ministro de Traballo, Manuel Pimentel, no Centro de Control de Recadación da Seguridade Social
Ata a data existen 440.563 empresas conectadas a este sistema de Remisión Electrónica de Documentos (RED), no cal se reflicten as altas e baixas dos traballadores, as variacións de datos dos afiliados, así como a presentación mensual dos certificados TC2 (relación nominal dos traballadores de cada empresa).
O ministro de Traballo e Asuntos Sociais, Manuel Pimentel, presentou estes datos durante unha visita con periodistas ó Centro de Control de Recadación da Seguridade Social (Cendar) de Torrejón de Ardoz (Madrid).
A este centro chegan cada mes 1,3 millóns de documentos de cotización doutras tantas empresas e os seus traballadores e de 3,4 millóns de autónomos.
Os arquivos robotizados do Cendar gardan 24 millóns destes documentos acumulados cada seis meses e permiten encontrar calquera destes documentos nun só minuto.
É máis, o envío dos documentos que se solicitan desde as direccións provinciais da Tesourería Xeral da Seguridade Social ou desde calquera outro sitio, faise vía fax, pola noite "para rebaixar custos", explicáronlle os responsables ó ministro.
Non obstante, o Cendar non terá informatizada a totalidade da vida laboral dos traballadores en activo ata 2 anos.
Na actualidade, están informatizados xa os anos de vida laboral necesarios para recibi-la pensión de xubilación de tódolos traballadores pero faltan por informatiza-los primeiros anos de cotización dos traballadores de máis idade.
Economía fixa cinco criterios para os Orzamentos Xerais do 2000
O Ministerio de Economía e Facenda fixou cinco criterios para a elaboración dos Presupostos Xerais do Estado para o ano 2000, entre os que destaca o respecto rigoroso á "restricción financeira" necesaria para o cumprimento do obxectivo de déficit público.
A restricción financeira será a que se deduza das orientacións presupostarias contidas no Programa de estabilidade (1999-2002), coa especificación que realice a Comisión de Políticas de Gasto, por proposta do vicepresidente segundo e ministro de Economía e Facenda, Rodrigo Rato.
Desta forma, as dotacións dos Presupostos Xerais do Estado axustaranse ás prioridades asignadas ás diversas políticas presupostarias, e deberán ser compatibles co citado criterio.
Entre os restantes criterios encóntrase tamén o aseguramento dos niveis de prestación e cobertura efectiva dos programas de gasto social para que garantan os compromisos relativos ó financiamento da sanidade e ó valor das pensións.
Crítica a Arenas por non negocia-la dotación do Plan de Emprego
Gutiérrez pídelle ó Goberno melloras laborais na agricultura e construcción
O secretario xeral de CCOO, Antonio Gutiérrez, manifestou onte a súa indignación ante o secretario xeral do PP, Javier Arenas, porque a asignación de 1,1 billóns para o Plan de Emprego de 1999 non foi negociada, así como a súa preocupación porque dito plan non conte cunha 'profunda' negociación e só sexa "trámite de pasada como ocorreu co de 1998".
Gutiérrez, que se reuniu onte con Arenas para analiza-la situación socioeconómica e poñer en común as súas iniciativas, considera que "debería evitarse a utilización deste plan como ferramenta electoralista".
Así mesmo, o secretario xeral de CCOO trasladoulle a Arenas a súa proposta de que o plan para 1999 debería ser tamén eficaz para combate-la temporalidade, reduci-las horas extraordinarias e compatibiliza-la formación ós desempregados con propostas concretas de traballo.
Pola súa parte, a secretaria de Acción Sectorial do PP, Ana Mato, coincidiu con Gutiérrez na necesidade de impulsa-la máxima vinculación entre formación e emprego no novo Plan de Emprego, así como de promove-la formación dos parados de longa duración con cargas familiares co obxecto de crear pronto empregos de calidade.
No transcurso da reunión, de máis de hora e media de duración e que ámbalas partes cualificaron como 'moi positiva', Gutiérrez trasladoulle ó dirixente popular a súa preocupación por favorece-lo máximo acordo na tramitación da lei de ETTs, e que estas lles garantan ós seus traballadores os mesmos dereitos que ó resto, e unha maior estabilidade laboral.
En canto á reforma dos regulamentos das sociedades anónimas, Gutiérrez manifestou que o Goberno debe cambia-la súa proposta de que a representación dos traballadores no consello de administración das empresas sexa só cando o vote favorablemente o 50 por cento do cadro.
O Banco Gallego oferta un plan de aforro propio para as mulleres
O Banco Gallego saca ó mercado un producto especialmente dirixido ás féminas, denominado Plan Muller.
Este proxecto de aforro, totalmente personalizado, garante, desde un mínimo de 5.000 pesetas ó mes, unha interesante rendibilidade que lle permitirá á muller ir construíndo o seu propio patrimonio.
Ademais, o Plan Muller regula unha Tarxeta de Asistencia tamén personalizada que cobre imprevistos como axuda nas tarefas do fogar, custodia de menores, coidado de animais domésticos, repatriación de feridos e outras garantías dentro e fóra do domicilio.
Segundo informou esta entidade financeira, o conxunto de servicios que ofrece o Plan Muller garante unha combinación de futuro e seguridade para as féminas.
Mediante este plan destinado especificamente ás mulleres o Banco Gallego pretende favorecer este colectivo e apoialo para que poidan realiza-las súas propias iniciativas económicas.
"A Xunta equivócase ó incentiva-la reducción da xornada laboral"
O catedrático de Facenda coida que a medida xerará paro e minguará a cota de mercado
O ex director da Oficina Presupostaria e catedrático emérito de Facenda Pública da Universidade Autónoma de Madrid, José Barea Tejeiro, nunha entrevista concedida a este periódico, afirmou que "será indispensable" manter "a precariedade dunha parte do mercado laboral" no marco dunha economía globalizada, para que o empresariado "poida axusta-lo traballo á demanda de producción", en termos similares ós países da UE.
José Barea, avoga pola flexibilización do mercado laboral e rechaza a reducción da xornada laboral ó crer que xeraría máis paro.
José Barea Tejeiro, ex director da Oficina Presupostaria
_¿Que opinión lle merece a reforma do mercado laboral?
_Creo que o que se fixo en España é o camiño necesario para establecer un mercado, non libre, porque o traballo sempre será un mercado regulado, pero cunha regulamentación análoga á dos países da Unión Europea, con que nós temos que competir.
Creo que flexibiliza-lo mercado laboral é o camiño aceptable para que a nosa economía adquira un nivel de competitividade parecido ó dos estados do noso contorno.
_Fala de flexibilidade, pero ¿a que prezo?
_O prezo é unha xeración maior de emprego.
¿É que cre vostede que nas estatísticas de Francia, Alemaña, Holanda, ou Bélxica cando din que teñen unha taxa de emprego do 47% ou do 55%, é todo emprego fixo?, nin moito menos.
Alí unha persoa que traballa nunha semana seis horas considérase un traballador, e non distinguen entre unha cousa e outra.
Cando atravesámo-la crise dos anos 85-92, durante a que tivemos tres depreciacións sucesivas, o empresario encontrouse con todo o emprego fixo e debeu asumir altas indemnizacións.
Así ocorreu que se perderon un millón de postos de traballo e unha chea de empresas tiveron que cerrar porque non tiñan opción.
_Entón, ¿pensa que o feito de que exista precariedade no traballo é un prezo que temos que pagar para que a economía funcione?
_Non todo o traballo en precario, pero si será necesario e indispensable, nunha economía globalizada, a precariedade nunha parte do mercado laboral, para que o empresario poida axustar ese factor de demanda de traballo á situación da economía.
Estados Unidos, país con maior flexibilidade laboral, é o Estado que ten hoxe en día, e durante oito ou nove anos, unha taxa de crecemento do 3,5 ó 4%, e onde a taxa de paro é do 4%.
_¿Cre viable a reducción da xornada de traballo?
_Creo que é un erro pasar a unha xornada de 35 horas semanais, porque iso non leva aparellado unha reducción do custo, senón que o que ocorre é que o custo da hora aumenta e así incrementan os custos de producción fronte ós competidores.
Desta forma perderemos cota de mercado, e conseguintemente fará falta producir menos, así que haberá menos demanda de emprego, e ¿en que virá o axuste?, haberá máis paro.
Logo o obxectivo inical de buscar coa reducción da xornada laboral para aumenta-lo emprego, traduciríase nunha maior taxa de paro.
_Entón, ¿como avalía os incentivos establecidos pola Administración galega para reduci-la xornada laboral?
_Pero, ¿de onde saca a Administración o diñeiro para facer isto?, ¿vía deficit?
Se é así aumentará a inflación e volveremos a non ser competitivos, isto é un círculo.
Creo que estas son medidas de intervención na economía que, ó final, xeran distorsións entón, estas cuestións é mellor evitalas, non intervir.
O mercado funciona libremente e hai que deixalo crea-las condicións para que así funcione.
_Recentemente, o Valedor do Pobo cuestionou a utilización das ETTs por parte da Administración, ¿que opina vostede?
_Tentar resolve-lo problema do paro aumentando o número de funcionarios paréceme un despropósito.
Se hai algunha tarefa na Administración que se poida realizar fóra dela pois moito mellor.
Os Quince desexan lidera-la reconstrucción económica
Os ministros de Finanzas da Unión Europea (UE) mostraron onte a súa vontade de encabeza-la lista de contribuíntes á asistencia económica que necesitan os países balcánicos para palia-lo impacto do conflicto de Kósovo.
Os Quince non falaron de cifras concretas, pero como afirmou o vicepresidente do Goberno e ministro de Economía, Rodrigo Rato, a UE "será, como sucedeu en Bosnia, o contribuínte máis importante".
A UE pagou do seu peto o 75 por cento da reconstrucción de Bosnia, dixo Rato, e agora estará á cabeza dos contribuíntes para asistir á economía dos países da zona afectados polo conflicto, en coordinación co Banco Mundial (BM) e o Fondo Monetario Internacional (FMI).
Segundo as cifras que baralla a Comisión Europea se a guerra se prolonga catro meses, a hipótese máis optimista, serán necesarios 340 millóns de dólares suplementarios de axuda humanitaria e 650 millóns de dólares de axuda macrofinanceira para estes países (Bulgaria, Romanía, Albania, Macedonia, Croacia e Bosnia-Herzegovina).
Na hipótese máis pesimista, que o conflicto se prolongue nove meses, serían necesarios 780 millóns de dólares de axuda humanitaria e ata 1.500 millóns de dólares de axuda macrofinanceira ós países limítrofes.
En ámbolos dous casos a UE correría a cargo do 70 por cento da parte que non financien nin o Banco Mundial nin o FMI, anque as porcentaxes deberán determinarse nunha negociación.
O custo da rehabilitación de Kósovo podería elevarse a unha cifra que oscilaría entre os 2.000 e 3.500 millóns de dólares, segundo sinalaron onte fontes comunitarias.
A renda do comprador medio galego sobe das 150.000 pesetas
O Salón de Alimentación do Atlántico (Salimat 99), que se celebrará do 26 ó 30 de maio no recinto Feira Internacional de Galicia, en Silleda (Pontevedra), informou onte de que o 38 por cento dos galegos fan a compra cada semana, o 32 por cento cada dous ou tres días, o 22 a diario, o 7 quincenal ou mensualmente e o un por cento con outra periodicidade.
Estes datos que manexa Salimat 99 tamén reflicten que o consumidor medio en Galicia ten unha idade media de 40 anos, está casado ou vive en parella e ten un fillo;
ten casa desde hai entre 5 e 10 anos;
unha renda media superior ás 150.000 pesetas ó mes;
e tende a busca-la oferta de prezos.
Ademais, os galegos esixen cualidade, información e garantía, compran preto do fogar e dispoñen de tarxeta de compra.
Relacións comerciais
Esta mostra supón un marco para que os productores e os distribuidores do sector alimentario se dean a coñecer e establezan novas relacións comerciais.
Os sectores máis destacados de Salimat son o cárnico, o lácteo, os viños, as conservas, o aceite, a panificación e a tecnoalimentación.
Combínanse coa exposición actividades como a alta restauración ou as áreas de presentación de novos productos.
Por outra banda, o mercado semanal de gando de Amio, celebrado onte, rexistrou un descenso das vendas e un aumento que afectou os tenreiros de recría da raza frisona e os tenreiros e vacas de abasto, informaron fontes do recinto feiral.
Nos tenreiros de recría de raza frisona producíronse aumentos que foron de mil a dúas mil pesetas unidade, segundo calidade, que estiveron propiciados pola oferta que houbo deste tipo de gando para exportalo a Francia.
Crean vantaxes bancarias para os parques empresariais
Caixa Galicia asinou un convenio coa Fegape para prestar apoios
Caixa Galicia e a Federación Galega de Parques Empresariais (Fegape) asinaron onte un convenio de colaboración e prestación de servicios financeiros polo que se regula unha ampla oferta de productos e servicios para o colectivo que engloba a Fegape.
O convenio foi asinado polo director xeral de Caixa Galicia, José Luis Méndez López, e o presidente da Federación, Luis Parente Parente, no Centro Empresarial do Tambre.
En virtude do convenio os membros da Federación dispoñerán dunha oferta de productos e servicios bancarios e extrabancarios en condicións preferentes.
Entre eles, inclúense liñas de préstamos persoais, préstamos hipotecarios, financiamento para investimentos, condicións preferentes para a retribución do pasivo, productos de aforro con alta rendibilidade financeira fiscal, así como as tarxetas Caixa Galicia ou a banca telefónica e electrónica.
A Fegape, constituída no verán de 1998, incorpora 16 parques empresariais de Galicia, que albergan 2.000 empresas de tódolos sectores productivos, entre as que se encontran as máis importantes da Comunidade.
As previsións de crecemento da Federación pretenden alcanza-los 25 parques ou Zies (Zonas Industriais Espontáneas) asociados a finais deste ano.
Plan estratéxico para darlle un pulo ó téxtil galego
"Fiatex" impulsará a creación de emprego estable en cooperativas
Representantes das Cámaras de Comercio de Santiago e Pontevedra así como da Administración autonómica presentaron onte en Santiago un plan para reactiva-lo sector téxtil galego, o proxecto Fiatex.
Trátase dunha iniciativa encamiñada a mellora-la situación deste sector e fomenta-lo emprego estable por medio das cooperativas.
O proxecto está subvencionado polo Fondo Social Europeo.
Imaxe da presentación de Fiatex na sede da Cámara de Comercio de Santiago
Aínda que o programa comezou a executarse o un de outubro do ano 98, a súa presentación ó público realizouse onte na Cámara de Comercio de Santiago.
En palabras de Jesús Asorey, presidente deste órgano, o proxecto Fiatex _Plan estratéxico para a readaptación do emprego, mellora da calidade e incremento da productividade no sector téxtil galego_, supón "un gran reto para o sector téxtil".
Esta iniciativa é a continuación doutro programa chamado Textilive, promovido e executado pola Fundación Luis Tilve.
Os resultados de Textilive serviron, segundo Asorey, para avalia-la situación real da empresa téxtil e as demandas reais deste sector de cara á súa reactivación.
As entidades que cofinancian este proxecto son as Cámaras de Comercio de Santiago e Pontevedra xunto coa Federación de Industrias Afíns do Sindicato UXT.
Para o presidente da Cámara de Comercio de Pontevedra, Manuel Durán Coto, o téxtil en Galicia "é un dos poucos sectores productivos" e precisa "de ampla expansión e crecemento".
Con esta iniciativa perséguese, entre outros fins, ter empresas saneadas, con capacidade productiva, unha óptima organización de cadeas e sistemas de traballo que garantan a calidade esixida do producto final.
Segundo Juan Fontenla, coordinador deste proxecto, Fiatex incidirá sobre as empresas téxtiles de marca propia, centrándose en estudios de Diagnóstico dirixidos a postos directivos e a mandos intermedios.
A creación dun Gabinete Técnico de Apoio ó téxtil (GTA-téxtil), é unha das maiores novidades que inclúe o proxecto.
Este gabinete contará cunha serie de expertos, que ofertarán os servicios que demandan as manufactureiras galegas.
Os obxectivos fundamentais que persegue o GTA son incrementa-la productividade e conseguir mellora-la calidade, para o que se ofrecerán servicios como a implantación de métodos de formación dirixidos a operarias, asesoramento xurídico, laboral e fiscal ou a xestión de temas fiscais.
A directora do proxecto, Mar Iglesias, dixo que un dos obxectivos deste é erradica-la economía somerxida.
Aumenta o ritmo de entrega das declaracións da renda este ano
400.000 contribuíntes utilizaron o programa "Padre" para pórse ó día con Facenda
Un total de 397.395 contribuíntes realizaron a súa declaración da renda co programa "Padre" ata o pasado día 10, o que supón un incremento do 18% respecto da campaña do ano anterior, segundo informou onte o vicepresidente segundo do Goberno, Rodrigo Rato.
Así mesmo, ata o momento 15.000 persoas solicitaron o seu certificado á Fábrica Nacional de Moeda e Timbre para presenta-la súa declaración por Internet.
O ministro de Economía, Rodrigo Rato, destacou onte en rolda de prensa a calidade do servicio que a Axencia Tributaria ofrece.
O ministro de Economía e Facenda, Rodrigo Rato, durante unha conferencia de onte en Madrid
O ministro de Economía facilitou estes datos durante a súa comparecencia no pleno do Senado para responder a unha interpelación do senador de CiU Joaquim Vidal sobre a política do Goberno para axiliza-la regulación dun sistema de conta corrente tributaria.
O ministro de Economía e Facenda, Rodrigo Rato, destacou "a calidade" do servicio que a Axencia Tributaria lles ofrece ós contribuíntes "segundo o demostran as enquisas do grao de satisfacción dos contribuíntes", dixo, e que as devolucións "están aumentando a un ritmo considerable".
Así mesmo recordou que por primeira vez na historia as devolucións comezarán en maio.
Neste sentido, recordou que, desde a aprobación da Lei de Defensa do Contribuínte, calquera devolución que se efectúe transcorridos seis meses desde a presentación da declaración ten intereses de mora, e destacou que o prazo medio de devolucións en 1998 foi de 62 días, prazo que este ano se reducirá a 55 días, "fronte ós 117 días de 1994".
O ministro indicou que o número de persoas que consultan os seus datos coa Axencia Tributaria "está crecendo", e que se trata da primeira administración europea que facilita a presentación da declaración por Internet, método telemático que xa foi utilizado por 1.094 contribuíntes.
Agregou que unhas 15.000 persoas solicitaron o seu certificado á Fábrica Nacional de Moeda e Timbre para presenta-la súa declaración por Internet e que 5.000 contribuíntes acreditaron a súa sinatura electrónica, "trámites imprescindibles para declarar por Internet", agregou Rodrigo Rato.
Rato fixo referencia, tamén, ós 576.000 contribuíntes que lle solicitaron os seus datos fiscais á Axencia Tributaria, un 77 por cento máis que na campaña de 1997, así como o incremento, nun 42 por cento, dos que pediron cita previa para face-la declaración da renda en Facenda _tanto nas oficinas centrais como nas comunidades autónomas e corporacións locais_ de forma gratuíta.
Así mesmo, indicou que, ata o 10 de maio, 747.000 contribuíntes solicitaron cita previa, fronte ós 526.000 que o fixeron na campaña anterior.
Ademais, o ministro de Economía reiterou que a partir da entrada en vigor do novo Imposto da Renda das Persoas Físicas (IRPF) (1 de xaneiro de 1999), o número de persoas que terán que presentar declaración diminuirá de quince a dez millóns no primeiro ano de vixencia, cifra que se reducirá ata un total de dous millóns máis no transcurso do segundo ano "unha vez que se completasen as informacións sobre deduccións por vivenda", segundo subliñou Rato.
O martes subhástanse na Coruña 220 lotes de inmobles por 1.513 millóns
Gesinar, de Argentaria, saca á poxa propiedades cun prezo inferior nun 36% á súa taxación
Nestes tempos xa non hai gangas.
Esa frase é repetida ata a saciedade pero, en ocasións, aparecen algunhas ofertas que demostran que ese dito non é totalmente certo.
Para demostralo, nada mellor que comproba-los prezos de saída dos 220 lotes de inmobles que se poxarán o próximo martes na cidade herculina.
Por exemplo, a poxa dun hotel de Sarria valorado en 115 millóns arrancará cun prezo de 40 millóns de pesetas.
Tamén se oferta un céntrico piso na rúa Fernando Terceiro de Santiago de Compostela por un prezo de 30.000 millóns de pesetas.
Un dos obxectivos de calquera persoa é o de posuír un piso propio, sobre todo cando se comproba o pagamento dun alugueiro un mes tras outro sen obter máis beneficio que vivir baixo un teito, que xa non é pouco.
Pero o mellor é pagar para un mesmo anque o maior inconveniente está no elevado prezo das vivendas.
Todos, sen excepción, desexan encontrar unha oferta que colme as súas aspiracións.
E parece que agora se presenta unha ocasión.
Gesinar, sociedade inmobiliaria do grupo Argentaria, organiza o próximo martes, ás 9.30 horas, no hotel Finisterre da cidade herculina, unha poxa na que se porán a disposición de tódolos que desexen participar na subhasta un total de 220 lotes de inmobles, libres de cargas, situados nas provincias da Coruña e Lugo.
No caso de que Gesinar conseguira vender tódolos lotes no prezo de saída embolsaría 1.513 millóns de pesetas.
Nesta poxa destacan varios inmobles da comarca santiaguesa como unha casona de pedra situada mesmo ó lado da igrexa da Escravitude, no municipio de Padrón.
Esta construcción de hai 200 anos pero cun aspecto extraordinario ocupa os seus 1.004 metros cadrados con catro salas, cinco cuartos, cociña, recibidor, aseo, seis baños e dous distribuidores.
O prezo de saída é de 45.000.000 de pesetas anque está taxada en 60.000.000.
Pisos na praia
Non é menos apetitosa a compra dun piso na céntrica rúa Fernando III O Santo por 30.000.000 de pesetas se temos en conta que a súa superficie é de 179 metros cadrados ou a oferta dun local comercial de 138 metros cadrados na esquina da avenida de Salamanca coa avenida de Coímbra por dez millóns de pesetas.
Pero esta poxa tamén servirá para alimentar ese desexo de posuír un piso na praia xa que subhastarán nove pisos situados en Escarabotiño, no municipio de Boiro, a superficie do cal vai dos 71 metros cadrados ós 138 e os prezos de saída oscilan entre 2.500.000 e 4.000.000 de pesetas.
Gesinar pon en marcha a maior poxa realizada ata o momento na Coruña e entre os lotes que presenta aparecen inmobles de todo tipo.
Os 220 lotes están repartidos para tódolos gustos.
Así, podemos encontrar no mesmo lote 11 locais comerciais ou 54 prazas de garaxe, anque noutras poxas se poderá competir por un só garaxe ou un só local.
E é que os 220 lotes que sacará a poxa Gesinar reúnen 102 locais comerciais, 2 oficinas, 305 prazas de garaxe, 60 trasteiros, seis naves, un complexo industrial, 14 parcelas de terreo, 15 predios, un dúplex, 43 vivendas, seis vivendas unifamiliares e un hotel.
Un hotel en Sarria
Este establecemento hostaleiro será unha das "estrelas" da poxa.
O hotel Villa de Sarria, situado nesta localidade lucense pola que discorre o Camiño de Santiago, ten un prezo de saída de 40.000.000 de pesetas pero está taxado en 115 millóns.
O edificio posúe unha planta baixa, entreplanta, cinco plantas altas e un ático que ocupan 1.478 metros cadrados.
O establecemento ten 20 habitacións dobres e tres de uso individual, todas elas con baños, e conta ademais cun ascensor, calefacción, aire acondicionado en restaurante e salóns de banquete.
Hai que destacar tamén o prezo de saída dun local comercial situado en Boiro xa que a diferencia entre o prezo de saída e a taxación é, como no caso do hotel, considerable.
Este local de Ponte Coroño ocupa 309 metros cadrados e a poxa comezará con 4.500.000 pesetas cando está taxado en 18.193.904 pesetas.
Prazas de garaxe
Nesta poxa tamén chama a atención a cantidade de lotes de prazas de garaxe e locais comerciais da urbanización A Barcala, no municipio coruñés de Cambre, polos que se poxarán.
Un total de 59 locais e 172 prazas de garaxe, ós que hai que engadirlles cinco trasteiros, pertencen a esta urbanización.
O martes pode se-lo día de sorte para moitos.
Haberá que esperar e rezar para que non se encontren con moita competencia nunha poxa aberta para todo o mundo no que as esperanzas de poder facer un bo investimento poden facer realidade o soño de posuír unha vivenda propia.
Galicia, entre as comunidades que máis empresas crean, segundo Informa
O número de empresas constituídas no primeiro cuadrimestre ascendeu a 38.354, o que supón un incremento do 1,4% respecto das 37.823 empresas constituídas no mesmo período do exercicio anterior, segundo datos de Informa.
De xaneiro a abril rexistráronse 5.489 disolucións de empresas, que comparadas coas 5.590 producidas no mesmo período do 98 reflicte un descenso do 1,81%.
Por outro lado, as 639 fusións rexistradas neste período representan un 13,9 máis cás producidas no primeiro cuadrimestre de 1998.
Por comunidades autónomas, a que experimentou un maior aumento de constitucións de empresas foi Andalucía, cun 39,84%, seguida de Aragón (21,7%), Galicia (14,31%), Madrid (5,82%), Cataluña (4,76%) e Castela e León (0,61%).
Polo que respecta a disolucións, Valencia foi de novo a comunidade que rexistrou un incremento maior (148,08%), seguida de Ceuta e Melilla (100%), Galicia (46,43%), Baleares (41,38%), Aragón (39,47%), Canarias (7,69%), Andalucía (1,87%) e País Basco (1,47%).
Pola súa parte, as fusións aumentaron en Cataluña, comunidade Valenciana, Navarra e Madrid nun 123,81%, un 150%, un 100% e un 14,29%, respectivamente.
O Banco de Galicia creará un fondo para cubrir xubilacións anticipadas
A xunta xeral de accionistas do Banco de Galicia reunirase hoxe en Vigo para aproba-lo traspaso de 250 millóns de pesetas das reservas de libre disposición a un fondo especial que cubrirá a realización dun plan extraordinario de xubilacións anticipadas, segundo os datos ós que tivo acceso Europa Press.
Este plan extraordinario ten como obxectivo mellora-la eficiencia dos custos operativos, segundo a empresa, da que o 96% do accionariado está en mans do Banco Popular.
O representante sindical de UGT, Manuel Taboada, descoñece se este fondo para xubilacións anticipadas formará parte dun novo plan ou do xa emprendido hai tres anos, ó que se acolleron 60 empregados, anque quedan media ducia máis para este exercicio.
Na xunta poderíase autoriza-la adquisición de accións propias no mercado para unha conseguinte reducción do capital social, ata un límite de 5% do capital.
A xunta terá lugar na sede do Banco de Galicia e no seu transcurso decidirase a redenominación do capital social en euros.
Negan que a solidariedade da SS estea baseada na territorialidade
Aparicio insistiu onte nunhas xornadas en que os que contribúen son os cidadáns
O secretario de Estado da Seguridade Social, Juan Carlos Aparicio, considera que a solidariedade do sistema da Seguridade Social non pode establecerse só a partir de criterios territoriais ou xeográficos.
Na súa opinión, deberían terse en conta as relacións entre os diferentes sectores da economía atendendo ó compromiso coas futuras xeracións.
"Creouse o costume de territorializa-las contribucións.
Eu non creo que os territorios sexan os que máis contribúen, nin que sexan bos cumpridores en moitos casos;
os que contribúen son os cidadáns", dixo.
Aparicio lamentouse onte no transcurso dunhas xornadas de Caja Única da "tendencia a busca-lo que non está escrito na lei", para escurece-las competencias das administracións central e autonómicas nas contribucións á Seguridade Social.
Neste sentido resaltou "a tranquilidade da que gozan sete millóns de pensionistas e a confianza no futuro dos que aspiran a chegar a selo".
O secretario de Estado destacou que neste momento, "ata os analistas máis esixentes falan de que non xurdirán problemas no sistema de pensións ata o ano 2020 ou 2025, cando ata hai pouco se falaba de comezos do próximo século".
Aparicio apostou por un crecemento da protección social en España, que sexa coherente co crecemento económico, "na liña dos tres últimos anos:
sen poñer en risco o emprego e sen aumenta-lo endebedamento".
Neste sentido, ratificou que as previsións do Goberno apuntan á desaparición do déficit no ano 2000.
Ademais, alertou sobre o risco de abusar do debate sobre as pensións para evitar "escenarios de pan electoral para hoxe e fame social para mañá".
Por outro lado, asegurou que a proposta do PSOE para fiscaliza-las contas da Seguridade Social a través do Tribunal de Contas, "é unha petición absolutamente innecesaria", xa que este organismo "está presentando os resultados con normalidade e tranquilidade e con meses de antelación respecto de hai varios anos".
O secretario de Estado de Seguridade Social, Juan Carlos Aparicio, afirmou onte que este organismo equilibrará os seus ingresos e gastos no ano 2000 e que iso garantirá o futuro das prestacións sociais.
Ó inaugurar unhas xornadas sobre a caixa única da Seguridade Social, Aparicio sostivo que o incremento das prestacións sociais debe ir sempre ligado ó ritmo de crecemento da economía porque "as pensións non se pagan con sorrisos".
Tranquilidade
Aparicio sinalou que os sete millóns de pensionistas españois gozan hoxe de máis tranquilidade que hai anos en canto ás súas pensións, ó igual cós 14 millóns de futuros pensionistas, aqueles españois actualmente afiliados á Seguridade Social.
En declaracións posteriores a un grupo de periodistas, o secretario de Estado cualificou de "absolutamente innecesaria" a proposta da oposición socialista de que o Tribunal de Contas fiscalice as contas do seu departamento.
O Tribunal de Contas, afirmou Aparicio, coñece de sobra as actividades da Seguridade Social e está actuando "con intensidade e normalidade" ó respecto.
Aparicio sinalou que xa se lle enviou ó Parlamento a liquidación definitiva das contas da Seguridade Social correspondente ó exercicio 1998, con moita antelación con respecto a anos anteriores, o que, na súa opinión, é unha mostra da transparencia coa que está actuando o departamento.
Respecto da caixa única, sinalou que tanto a Constitución como os estatutos de autonomía deixan claras as atribucións do Estado e as comunidades autónomas sobre Seguridade Social, e dixo que a "cooperación e a lealdade entre institucións" é o mellor modo de resolve-los problemas do organismo.
Non se esixen fianzas para participar
Gesinar calcula que o prezo de saída destes inmobles libres de carga é inferior nun 36 por cento ó prezo de taxación e para dar maiores facilidades pon a disposición de tódolos interesados en participar na subhasta un servicio de atención telefónica.
Marcando o 902-225522 recibirá información de forma pormenorizada de calquera aspecto relevante que o interesado necesite coñecer.
Ademais, cunha simple chamada poderase concertar unha cita cun delegado comercial de Gesinar para visita-lo inmoble polo que se desexa poxar.
Adxudicacións
Gesinar xa celebrou tres poxas inmobiliarias públicas neste ano cun importante éxito de público e persoas interesadas en facerse coas propiedades.
En Granada vendeu inmobles por valor de 1.050 millóns de pesetas, en Madrid a recadación foi de 1.000 millóns de pesetas e en Málaga adxudicou inmobles por 1.300 millóns de pesetas.
Ó inicio da subhasta informarase do procedemento polo que se vai rexer polo que cómpre ser puntual.
Hai que destacar que non se esixe fianza de ningún tipo para asistir á poxa nin para poder poxar e participar nela.
Ademais, terase a disposición de tódolos asistentes unha nota simple do rexistro da propiedade de cada un dos inmobles ofertados por Argentaria.
Postores
O mellor postor de cada lote, que se poxarán cada tres minutos, debe entregar nese mesmo momento o 16,5 por cento do prezo de saída mediante un cheque nominativo a nome de Gesinar Sociedad Limitada xa que non se admitirán pagos en metálico.
O outorgamento da escritura debe realizarse no prazo máximo de 30 días e tódolos impostos e gastos que resulten da compravenda, os honorarios de xestoría e notaría, incluso o imposto de plusvalía será por conta do comprador.
Así mesmo, tamén se estableceron dous mecanismos para aqueles que non poidan acudir persoalmente á poxa e facilitarlle participar no proceso de subhasta.
As persoas que o desexen poderán poxar por teléfono ou por escrito tendo as mesmas oportunidades que aquelas persoas que estean presentes na sala de subhastas.
Carrera Pásaro anuncia a fusión definitiva das caixas do Sur a inicios do 2000
A fusión definitiva das tres caixas do Sur de Galicia (Caixavigo, Ourense e Pontevedra) podería adiantarse ata seis meses.
O director xeral da entidade de aforro ourensá, Luis Carrera Pásaro, sinalou onte en Santiago que o proceso podería estar culminado a primeiros do ano 2000.
As previsións fíxano en xuño.
"Será bastante antes", dixo.
O director xeral de Caixa Ourense e un dos máximos executivos de Caixavigo, Ourense e Pontevedra adiantou onte en Santiago que o proceso de fusión das tres entidades de aforro do Sur de Galicia "segue en marcha, vento en popa e a toda vela".
Carrera Pásaro impartiu onte na Facultade de Económicas de Santiago unha conferencia sobre A banca que vén no marco do Máster de Administración Financeira e Tributaria, que dirixe o catedrático Luis Caramés Viéitez.
Luis Carrera corroborou as palabras do director xeral de Caixavigo, Julio Fernández Gayoso, sobre o "posible" adianto do calendario de fusión das tres caixas.
"Estamos avanzando moi ben e é previsible que terminémo-la fusión antes das datas previstas", sinalou o máximo executivo de Caixa Ourense, que destacou o clima de "cordialidade" nas negociacións da fusión.
A data clave máis inminente será o 29 de xuño, día no que se convocaron as asembleas das tres entidades.
Deberán ratifica-lo proceso de unión.
Carrera recordou, segundo o calendario previsto, que "antes de finalizar o primeiro semestre do ano 2000 está pechada a fusión de Caixa Pontevedra", última entidade en incorporarse, "con Vigo e Ourense".
Segundo os seus cálculos actuais, e tendo en conta o bo ritmo das negociacións, a fusión definitiva "será bastante antes de xuño" do ano 2000.
"Gañaremos uns meses, e para culmina-lo proceso estaremos máis cerca de decembro de 1999 que de xuño do ano 2000".
Respecto do emprego, o máximo executivo de Caixa Ourense adiantou que "están garantidos tódolos postos de traballo, tódalas condicións laborais das caixas de procedencia, e agora traballamos na harmonización conxunta, porque aínda que pareza sorprendente, non témo-los mesmos horarios nin os empréstitos ó persoal teñen as mesmas condicións, nin en Nadal dámo-los mesmos beneficios sociais".
A preguntas dos xornalistas, Luis Carrera Pásaro descartou que o nome da futura caixa fose unha incógnita.
"Por agora o seu nome é Caixa de Aforros de Vigo, Ourense e Pontevedra".
E aclarou que "haberá un nome comercial, que agora é incógnita".
Lixeiro descenso do paro galego no primeiro trimestre do ano
No ámbito nacional o desemprego baixou en 202.600 persoas creándose 161.300 postos
O paro diminuíu en 202.600 persoas no primeiro trimestre do ano, período no que se crearon 161.300 empregos, segundo a última Enquisa de Poboación Activa.
Segundo a EPA en España hai 2.760.800 parados.
En Galicia o paro descendeu en 900 persoas nos tres primeiros meses do ano, e en 14.500 nos últimos doce meses, co que hai 188.700 parados na comunidade, o 17,1% dos activos.
En Galicia o paro descendeu en 900 persoas, un 0,45%.
En comparación co primeiro trimestre do ano anterior, o paro baixou en 14.500 persoas, é dicir, un 7,14%.
O lixeiro descenso do paro en Galicia durante os tres primeiros meses do ano viuse acompañado por unha caída no número de activos (-10.800), inda que se tomamos como referencia o primeiro trimestre do ano anterior o descenso é menor (-8.800).
O número de activos en Galicia sitúase agora en 1.103.500 persoas.
En canto ós ocupados, hai 914.800, cun descenso de 9.800 no primeiro trimestre (-1,04%).
No último ano os ocupados aumentaron en 6.700 (0,63%).
Por sexos, a taxa de desemprego entre os homes é do 13%, con 557.700 ocupados e 83.300 parados.
A taxa de paro feminina é do 22,77%, con 357.200 ocupadas e 105.300 paradas.
Por provincias, Ourense é a que presenta unha maior taxa de paro co 22,4% (30.900 parados), seguida de Pontevedra co 18,2% (69.700), A Coruña co 15,6% (67.300) e Lugo co 13,5% (20.800 parados).
Segundo o Instituto Nacional de Estatística (INE), a reducción do paro en España superou o volume de empregos creados, que foi de 161.300, pola caída en 41.200 do número de activos (aquelas persoas de máis de 16 anos que buscan activamente un traballo e están en condicións para iso), a taxa dos cales caeu ata o 49,83%, un 0,19% menos que no trimestre anterior.
A taxa de actividade caeu en ámbolos sexos, pero o volume de mulleres activas seguiu sendo inferior ó dos homes; con taxas de actividade no primeiro trimestre do 37,88 e do 62,82%, respectivamente.
Durante os últimos doce meses, o número de desempregados reduciuse en 411.700, principalmente entre os homes (251.000), mentres que entre as mulleres baixou en 160.600.
Sen embargo, a reducción do paro feminino foi case o dobre que a do masculino durante o primeiro trimestre deste ano.
Mentres o desemprego entre as mulleres caeu en 128.200, ata o 24,01%, o dos homes fíxoo en 74.400, ata o 12,37.
Iso explícase principalmente porque na poboación activa se produciu unha maior incorporación de homes que de mulleres, 49.400 e 8.100 persoas.
Durante o primeiro trimestre deste ano, o paro caeu sobre todo no grupo de 25 a 54 anos (115.500), seguido do de 20 a 24 anos (49.100), os menores de 19 anos (22.200) e os maiores de 55 anos (15.900).
O desemprego reduciuse especialmente entre os que buscan o seu primeiro emprego (100.900) e os que perderon o seu traballo hai máis de tres anos (51.700).
Por sectores de actividade, no de servicios produciuse a maior reducción de desemprego (31.000); en agricultura en 20.300;
na industria reduciuse en 7.500 e en construcción houbo 6.100 parados menos.
O número de asalariados alcanzou os 10,5 millóns, ó aumentar durante o trimestre pasado en 187.800, dos que 127.000 foron contratados de forma indefinida.
Ademais nos últimos doce meses, o número de asalariados con emprego fixo aumentou case un 7%, ata as 457.400 persoas.
Os ocupados a tempo parcial durante os tres primeiros meses deste ano aumentaron un 7,38%, ata os 1,1 millóns, fronte ós de tempo completo, que incrementaron un 0,8% ata os 12,4 millóns.
O sector agrícola factura preto de 80.000 millóns, segundo a Semana Verde
O sector agrícola galego factura ó ano 79.500 millóns de pesetas, o que supón o 26,5 por cento da producción final agraria, segundo os datos que manexa a Feira Internacional Semana Verde de Galicia, que terá lugar en Silleda (Pontevedra) do 26 ó 30 de maio e no que se darán cita centos de persoas relacionadas con este sector.
Segundo estes datos, o sector gandeiro rexistra unha facturación anual de 171.000 millóns de pesetas, o que supón o 57 por cento da producción total.
Dentro deste subsector é a gandería bovina, e dentro desta o vacún de leite, o que ocupa un lugar preponderante.
Así, as produccións lácteas contribúen cun 28,4% á producción final agraria, mentres que a aportación de carne se achega ó once por cento.
Intensivos
A gandería intensiva (porcino, avícola e coellos) aporta o 17 por cento.
No subsector agrícola, tres grupos de cultivos teñen unha presencia moi destacada:
a pataca, co 8,6% da producción final agraria; as froitas e hortalizas, cun 7,8%, e o viño, que contribúe con máis do 6 por cento.
Destacan o liderato en Europa das caixas de aforros sen ser SA
O director xeral da CECA salienta o avance diario destas entidades
O director xeral adxunto da Confederación Española de Caixas de Aforros (CECA), Manuel Lagares Calvo, afirmou onte que as caixas, cunha posición de liderato no mercado, son as mellores e máis importantes de Europa e "conseguírono _dixo_ sen ser sociedades anónimas".
Lagares Calvo, que ofreceu onte unha conferencia sobre 'A corporación entre as caixas españolas', dentro das xornadas sobre 'As caixas ante o terceiro milenio', salientou que cada día estas entidades teñen máis clientes, máis depósitos e ofrecen máis créditos cós seus competidores.
Sede dunha caixa de aforros
Logo de sinalar que o mercado está a cambiar radicalmente non só coa entrada do euro, indicou que as entidades de aforro foron capaces de adaptarse a esa transformación e seguila _dixo_ con aproveitamento, gañando cota de mercado e cada vez con máis beneficios.
Neste sentido, destacou que de cara ó futuro as asociacións e cooperación entre as caixas de aforro suporía unha "dimensión tremenda" e salientou que "se tódalas caixas de aforro actuasen conxuntamente probablemente serían o banco número nove do mercado europeo".
Lagares Calvo, que salientou que a misión das caixas de aforros foi sempre mobiliza-lo aforro popular e evita-la exclusión tanto xeográfica como persoal do mundo financeiro, destacou que este papel non se debería perder no futuro e iso _dixo_ "pódese facer moito mellor coa nosa forma de fundacións ca desde a forma de sociedades anónimas".
"Coido que o mercado financeiro español gaña moitísimo tendo bancos potentes, importantes e eficientes, pero tendo tamén caixas de aforros, porque eso da diversidade no mercado permítelle ó consumidor elixir en función dos seus desexos e intereses", salientou o director adxunto de CECA, que apuntou, ademais, que as caixas de aforros están a desempeñar un excelente papel na economía española.
Finalmente, valorou o acordo de colaboración subscrito por sete caixas de aforros e destacou que o futuro destas pasa por acordos deste tipo, nos que, mantendo a súa independencia, as caixas de aforros sexan capaces de pórse de acordo para afrontaren novos retos.
Así mesmo, o subdirector do Banco de España, Eduardo Galilea Ortega, afirmou onte que o proceso de reorganización e reestructuración das caixas de aforros, que propiciou o pasar de 75 entidades en 1990 ás 51 actuais, fixo que estas incrementen a súa productividade e melloren o seu grao de eficiencia.
Galilea Ortega, que ofreceu onte unha conferencia sobre A supervisión do Banco de España sobre as caixas de aforros, dentro das xeiras As caixas de aforros ante o terceiro milenio, destacou que as entidades de aforro pasaron dun contorno de alto grao de regulación a outro con plena liberdade de establecemento e competencia maior.
O subdirector xeral do Banco de España afirmou que na actualidade se está a asistir a un crecemento das fusións entre entidades e á potenciación de asociacións para crear economías de escala e reduci-los custos de transformación.
Galilea Ortega resaltou que as asociacións de entidades de aforros propicia un abaratamento dos custos e permítenlles a moitas delas acceder a operacións que individualmente non serían realizadas "facilmente".
Puleva sobe un 8% na Bolsa tras saberse que a Xunta 'loita' por Leyma
Puleva subiu onte un 8 por cento na Bolsa de Madrid, tras coñecerse que a Xunta está estudiando proporlle á empresa granadina unha ampliación de capital que lles permita ás cooperativas galegas retoma-lo control do 50% de Leyma.
Durante a sesión negociáronse máis de 42 millóns de títulos por valor de 3.687 millóns.
A acción pechou a 0,54 euros e oscilou entre un máximo de 0,55 e un mínimo de 0,49 euros.
Por outra banda o presidente da Unión Sindical Agraria Galega (USAG), Leandro Quintas, en declaracións, propuxo onte a venda das cámaras agrarias galegas e que se destine ese diñeiro á creación dun gran grupo lácteo galego, que teña como base a empresa Larsa.
Acusou o titular do Goberno galego de "incumpri-las promesas electorais de crear un gran grupo lácteo galego" e pediu que se invistan os cerca de 4.000 millóns de pesetas, en que están valoradas as propiedades das cámaras agrarias galegas, na creación dun novo grupo lácteo galego, libre de cargas.
O responsable da USAG dixo que a proposta de facilitarlles empréstitos ó 0% de interese ás cooperativas para que recompren a maioría de Leyma-Ram, é inviable.
Orza asegura que a Xunta superou as súas previsións de ingresos no 98
A débeda de Galicia é de 420.000 millóns, segundo o conselleiro de Economía
O conselleiro de Economía da Xunta, Xosé Antonio Orza, asegurou onte que o grao de execución presupostaria en canto a ingresos recoñecidos se situou no 101,3 por cento, o que significa que os dereitos de cobro alcanzaron un valor de 635.000 millóns de pesetas, fronte ós 627.000 presupostados inicialmente.
Na súa comparecencia ante a comisión de Economía do Parlamento galego, o conselleiro de Economía Orza amosouse satisfeito do índice de cumprimento do presuposto alcanzado neste exercicio en contra da opinión dos grupos da oposición.
O conselleiro de Economía, Xosé Antonio Orza, nun momento da comisión celebrada onte
A recadación líquida _efectivamente ingresada pola Xunta_ foi de 571.650 millóns de pesetas, o que supón un 91,1 por cento respecto das previsións de ingresos.
O maior peso relativo dos ingresos reside nas transferencias correntes (61 por cento), pero o incremento máis espectacular produciuse no apartado de impostos directos, no que a recadación creceu en máis dun 300 por cento (46.849 millóns), debido fundamentalmente á cesión do 30 por cento do IRPF ás comunidades autónomas.
No que se refire ó presuposto de gastos, as obrigacións recoñecidas situáronse en 635.000 millóns, o que supón un grao de cumprimento do 90,7 por cento.
Durante a súa intervención, Orza destacou a rebaixa do déficit nun 42 por cento respecto do exercicio anterior, xa que durante 1998 non se superaron os 16.000 millóns autorizados para ese ano.
Segundo os datos achegados polo conselleiro, a débeda viva da Comunidade Autónoma situábase _a 31 de decembro do 98_ en 421.576 millóns, fronte ós 402.171 millóns que se rexistraban o ano anterior.
Un 50 por cento da débeda corresponde a préstamos sindicados e a outra metade a emisións públicas de débeda.
O 57% da débeda está a interese fixo e o resto a interese variable.
A maior parte da débeda galega figura en euros (47%) e pesetas (42%), anque tamén hai cantidades en marcos (9%) e escudos (2%).
Facenda devolveulles 1.200 millóns a máis de 15.000 contribuíntes
A Axencia Tributaria en Galicia xa procedeu a realiza-las primeiras devolucións da renda de 1998, o pasado mércores, de acordo coas previsións efectuadas ó comezo da campaña do IRPF.
Efectuou un total de 15.245 devolucións, por un importe de 1.261 millóns de pesetas.
A Delegación da Coruña figura á cabeza, con 5.881 devolucións, que equivalen a 483 millóns de pesetas.
A continuación figura Ourense, con 3.200, e 225 millóns;
Pontevedra, con 2.792 devolucións efectuadas, por un importe de 122 millóns;
e Vigo, con 2.212, equivalentes a 305 millóns.
En último lugar figura Lugo, onde xa se devolveron 1.160 declaracións, e os seus correspondentes 126 millóns.
As declaracións seleccionadas, segundo informa a Axencia Tributaria, corresponden ós contribuíntes que utilizaron os medios postos á súa disposición pola Axencia Tributaria para facilitárlle-la confección da declaración: Internet, acudindo ás oficinas da Axencia Tributaria, Xunta de Galicia, Concellos, entidades financeiras colaboradoras ou ben co programa de axuda ou por teléfono.
As devolucións corresponden a tódolos importes solicitados.
Caixa Galicia lanza os eurobonos galegos por 180 millóns de euros
Caixa Galicia lanzará nos meses de xuño e de xullo deste ano dúas novas emisións de Bonos de Tesourería 'Eurobonos galegos', por un importe total de 30.000 millóns de pesetas (180 millóns de euros), informaron onte fontes da entidade.
Estas emisións son a segunda e terceira que se realizan este ano e que se encadran, segundo a mesma fonte, dentro da oferta continuada da entidade financeira de valores de propia emisión.
Respecto das características de ámbalas emisións, Caixa Galicia informou de que serán por importe de 14.974,74 millóns de pesetas cada unha (90 millóns de euros) en títulos ó portador de 83.193 pesetas (500 euros), cun interese nominal do 3,25 por cento fixo durante toda a vida da emisión e amortizaranse en setembro do 2004.
A liquidez dos títulos outorgarase a través do mercado AIAF de Renda Fixa, e adicionalmente a emisión ofrécelles ós que posúan estes títulos unha vía subsidiaria de liquidez a través de opcións de amortización anticipada, executables a partir de setembro do 2001, e a un prezo coñecido de antemán.
O prezo dos carburantes baixará neste mes e en xuño
A gasolina súper subiu en abril 3 pesetas e o gasóleo, 7,1 pesetas
O director xeral de Enerxía, Antonio Gomis, afirmou onte que os prezos das gasolinas e gasóleos "está claro" que baixarán no que queda de maio e que, de estabilizarse o prezo do barril de petróleo nos 14 dólares, "como se cre", tamén baixarán en xuño.
Os prezos medios do gasóleo e da gasolina 'sen chumbo' de 95 octanos subiron en abril 7,1 e 3,8 pesetas, mentres que a 'súper' creceu tres pesetas.
O Ministerio de Industria prevé que o prezo das gasolinas e gasóleos baixe en maio e xuño despois da suba rexistrada o pasado mes de abril, segundo afirmou onte o director xeral de Enerxía, Antonio Gomis, durante a presentación do informe mensual sobre prezos de carburantes e combustibles do Ministerio de Industria.
Concretamente, o pasado mes de abril os prezos medios das gasolinas sen chumbo e súper subiron 3,8 e 3 pesetas, respectivamente, mentres que o gasóleo de automoción experimentou un incremento de 7,1 pesetas.
Con estas variacións, os prezos medios destes carburantes situáronse en 112,3 e 119,8 pesetas o litro para a sen chumbo e a súper, e en 94 pesetas o litro para o gasóleo de automoción.
O director xeral de Enerxía explicou que esta suba dos carburantes se debeu ó forte incremento das cotizacións internacionais en tódolos productos como consecuencia da suba do petróleo un 22,4 por cento en abril e á apreciación de 2,6 pesetas do dólar o mes pasado.
Gomis asegurou que os primeiros datos provisionais de maio confirman un descenso dos prezos dos carburantes e augurou unha baixada "a non ser que os operadores se comporten dunha forma inusual".
A principios de maio "tocouse teito" nos prezos das gasolinas e gasóleos polo que "previsiblemente" se producirá un descenso que se pode estender en xuño.
O BNG critica as elevadas modificacións
Por parte da oposición só interveu o BNG xa que a portavoz socialista, Dolores Villarino, non recibiu a tempo a notificación para intervir na Comisión.
O portavoz do BNG, Xesús Vega, incidiu especialmente na elevada cuantía das modificacións que sufriu o presuposto inicial, que ascenden a 73.000 millóns de pesetas.
Vega destacou que en departamentos como Pesca as modificacións supoñen incrementar en máis dun 50 por cento as contas iniciais.
Orza respondeulle que estas modificacións non son perniciosas e que se refiren na súa maioría á presencia de novos fondos procedentes da Unión Europea, como os do IFOP.
Vega tamén aludiu ó desfase nalgunhas partidas en canto a previsión de ingresos como a ecotaxa ou os procedentes de transmisións patrimoniais.
O deputado nacionalista criticou a Administración galega por deixar sen gastar 33.000 millóns de pesetas e achacou este feito a que 1998 non era ano electoral e polo tanto había "menos presión" para executar investimentos.
Durante a súa comparecencia na Comisión, Orza respondeu tamén a unha pregunta do BNG na que se lle pedía información á Xunta sobre as xestións que se están realizando para que Galicia teña un trato adecuado nos próximos Presupostos Xerais do Estado.
Fronte ás dúbidas expresadas polo deputado do BNG, Alfredo Suárez Canal, o conselleiro reiterou que se está traballando neste sentido e puxo como exemplo os convenios asinados para o desenvolvemento do tren en Galicia.
Zadornov, elixido novo 'xefe' da economía rusa por Stepashin e Eltsin
Mijaíl Zadornov, un economista de 36 anos, foi nomeado onte primeiro viceprimeiro ministro e titular de Finanzas, co que se converte no novo xefe da economía de Rusia.
O nomeamento de Zadornov, ministro de Finanzas dos tres últimos gabinetes, produciuse despois de que se levasen a cabo tres roldas de intensas negociacións entre o primeiro ministro, Serguei Stepashin, e mailo presidente, Boris Eltsin.
Nas consultas, que se prolongaron durante dous días, participaron tamén o primeiro viceprimeiro ministro, Nikolái Aksionenko, e o xefe do Gabinete da Presidencia, Alexandr Voloshin.
O novo responsable do bloque económico do Goberno procede do partido reformista opositor Yábloko, á militancia do cal renunciou no mes de novembro do 1997, cando foi nomeado ministro de Finanzas no gabinete de Víctor Chernomirdin.
Facenda intensificará o control contra a fraude organizada
A UE xerará unha oficina de loita contra actividades ilegais.
O Plan xeral de control tributario para 1999 profundará nas actuacións para detecta-las tramas de fraude organizada, segundo publicaba onte o Boletín Oficial do Estado (BOE).
O obxectivo deste plan, que presentado onte polo secretario de Estado de Facenda, Juan Costa, no Congreso dos Deputados, é detecta-la fraude fiscal e regularizala para garanti-la efectividade das débedas tributarias a través do proceso de recadación.
Facenda pretende que as actuacións de control se fagan en tempo real para evita-la creación de redes que operen mediante sociedades interpostas que desaparecen en breve espacio de tempo, orixinando débedas de gran cuantía sen posibilidade de cobro ou ilícitos penais.
O plan tamén prevé o aumento de actuacións de control do departamento de aduanas e impostos especiais para reprimi-lo contrabando de tabaco e o tráfico de estupefacientes, entre outras.
Comercio exterior
Dentro das actuacións no comercio exterior farase unha selección dos contribuíntes que se van controlar en función dos factores de risco que se determinan a partir das irregularidades detectadas.
Na área de Impostos especiais aumentarase o control de tráfico de saída e entrada dos productos sometidos a este tributo e farase especial atención ós hidrocarburos, alcohol, e os productos elaborados con estes compoñentes.
Previsións
Así mesmo prevese a coordinación para obter información sobre debedores, medida coa que se facilitará o embargo de bens e dereitos, de contas bancarias, de entidades colaboradoras e de fondos de investimento.
Tamén está previsto establecer un Plan nacional de inspección, no que se fará unha previsión anual de expedientes e contribuíntes obxecto de actuación da inspección dos tributos.
Rato mantén que a innovación é o principal reto para o traballo e a cohesión
O vicepresidente segundo e titular de Economía, Rodrigo Rato, asegurou onte que a innovación é o principal desafío da España do século XXI para equipararnos cos países do contorno en prosperidade, cohesión e creación de emprego.
Rato, que interveu no Cumio Nacional sobre a Innovación organizada polas confederacións de empresarios de Navarra e España, comentou que cada vez se ten máis conciencia da contribución que tanto a ciencia como a tecnoloxía fan ó crecemento económico e ó benestar dos cidadáns.
Alertou sen embargo sobre o "déficit tecnolóxico" español, un dos elementos que explican, na súa opinión, por qué a renda española está a 20 puntos da media da UE, e ó que cre como "o principal problema que ten a sociedade para obter tódalas posibilidades e rendementos da moeda única", pois da innovación depende nos países desenvolvidos entre a metade e dous tercios do crecemento económico a longo prazo.
Tras explicar que por esta razón a economía do século XXI estará ligada ó coñecemento e ó tratamento que dese coñecemento se faga, Rato subliñou a necesidade de adaptarse.
A OCU informa de que un 12% das gasolineiras ten unha desviación de, alomenos, un 1%
Nun 12% das gasolineiras españolas hai desviacións de, polo menos, un 1 por cento, anque "non consideramos que exista fraude na subministración de combustible" e pode deberse a algún erro, dixo onte o portavoz da OCU, José María Múgica, que presentou os resultados dun estudio.
Apagado o "escándalo" da presunta fraude das gasolineiras na Comunidade de Madrid, detectado en 1998, e cunha nova normativa en vigor, a OCU repetiu a proba de precisión en surtidores de toda España e "os erros detectados non son, en xeral, importantes", afirmou Múgica.
A téxtil coruñesa Zara abre a súa primeira tenda en Uruguai
Zara, cadea de distribución do grupo de moda galego Inditex, abriu onte a súa primeira tenda en Uruguai, segundo informou a empresa.
A tenda está situada nunha zona residencial, dentro do centro comercial Punta Carretas Shopping, na cidade de Montevideo, con 1.600 metros cadrados en dúas plantas.
O Grupo Inditex é un dos maiores do sector da moda no mundo.
En 1998 alcanzou unha facturación superior ós 266.000 millóns de pesetas e un beneficio neto de 25.480 millóns de pesetas.
Con máis de 740 tendas, está presente en 21 países e emprega ó redor de 12.000 persoas.
A facturación do grupo Vegonsa superou no pasado ano os 42.000 millóns
O grupo Vegonsa, composto por tendas de comestibles e de droguerías, facturou o ano pasado un total de 42.146 millóns de pesetas, o que supón un 13,1 por cento máis que no exercicio correspondente a 1997, segundo os datos facilitados pola mesma empresa.
Este aumento da facturación produciuse trala alianza de Vegonsa o ano pasado con Eroski, a primeira empresa de distribución alimentaria do Estado.
Ademais, dita unión fixo posible o crecemento continuo das tres compañías que conforman Vegalsa: Mercash Sar, Vego Supermercados e Autoservicios Familia.
Para este ano, o grupo galego, que se encontra entre os primeiros no ránking por vendas, competindo con Froiz e Gadisa, entre outros, prevé empregar un total de 306 persoas máis, co obxectivo de alcanzar un cadro de persoal que chegue ós 2.054 empregados.
Este incremento de traballadores obterase trala apertura de doce novos supermercados da marca Consum, 24 autoservicios de Familia e tres droguerías de Cash y Carry.
Con esta ampliación, o grupo dispoñerá en toda Galicia dun total de 150 establecementos.
Facenda limita as devolucións ata as 200.000 pesetas
Persoal pouco cualificado fai as declaracións do "Programa Padre"
A Axencia Tributaria está limitando as devolucións na actual Campaña de Renda, dándolles trámite ás que teñen un importe ata un máximo de 200.000 pesetas por contribuínte para alcanza-lo obxectivo anunciado polo secretario de Estado de Facenda, Juan Costa, de practicar 520.000 devolucións en maio, segundo afirmou o presidente do sindicato Gestha de Xestión de Facenda, Antonio Lucena.
Ó seu ver, a negativa de "gran parte" dos funcionarios do Corpo de Xestión a realizar traballos complementarios para axudar a xestiona-la Campaña de Renda, dedicándose exclusivamente a realizar un "traballo de calidade", está provocando unha "caída en picado" dos ingresos que obtén Facenda na liquidación do imposto.
"Cada vez hai menos cartos nas arcas da Axencia Tributaria para pagar devolucións, polo que Facenda está comezando a reter e atrasar aquelas que supoñen unha contía superior a 200.000 pesetas, dando saída ás de menor contía, para cumpri-lo obxectivo inicial e dar unha boa imaxe de Facenda", dixo.
Sinalou que o "atraso" no trámite das devolucións cunha contía maior podería durar varias semanas, debido á falta de liquidez nas arcas da Axencia Tributaria.
Falta de control
Ademais, indicou que as devolucións se están practicando "sen ningún control previo" e sen garantía de que estean ben realizadas, co risco de que ós contribuíntes se lles poida practicar unha declaración "paralela" nos próximos meses, unha vez que Facenda teña solucionado o exceso de traballo dos meses de maio e xuño.
"As declaracións polo programa Padre estanse realizando en moitos casos sen que estean como responsables os traballadores habituais senón por simples tomadores de datos, moitos deles persoal contratado, ou auxiliares administrativos cunha cualificación menor á dos funcionarios de xestión", matizou.
Por outra banda, sinalou que o sindicato da Axencia Tributaria está estudiando a data adecuada para convocar outra folga, similar á realizada o pasado día 3 deste mes de maio, en protesta polo desenvolvemento das negociacións que manteñen coa dirección da Axencia Tributaria para o desenvolvemento profesional do Corpo de Xestión.
O déficit por conta corrente alcanzou os 79.800 millóns
Vinculan os bos resultados á situación da balanza comercial
O déficit por conta corrente acumulado no primeiro trimestre do ano alcanzou os 79.800 millóns de pesetas (480,8 millóns de euros), fronte a un superávit de 48.900 millóns do mesmo período do 98, informou onte o Banco de España.
Este resultado débese ó aumento nun 45% do déficit comercial (795.800 millóns fronte ós 550.000 dun ano antes), tras crecer as importacións un 5% e estancarse as exportacións.
Sede do Banco de España en Madrid
Segundo os datos facilitados polo Banco de España sobre a balanza de pagos, o déficit por conta corrente alcanzou os 51.800 millóns de pesetas (algo máis de 312 millóns de euros) o pasado mes de marzo, comparado cun saldo negativo de 146.800 millóns rexistrado no mesmo período do ano pasado.
A reducción do déficit por conta corrente en marzo, explicou o instituto emisor, debeuse a un incremento dos superávit de servicios e transferencias correntes e dunha reducción do saldo negativo por rendas, factores que contrarrestaron sobradamente o aumento do déficit comercial.
O déficit da balanza comercial, segundo a mesma fonte, aumentou un 34 por cento en marzo debido a un maior incremento das importacións (11 por cento) que das exportacións (7 por cento).
O superávit de servicios rexistrou durante o mes de marzo un notable incremento gracias ó continuado crecemento no saldo neto por turismo (15 por cento), xunto á reducción do saldo negativo por outros servicios.
O saldo neto por turismo sumou, nos tres primeiros meses do ano, un total de 650.300 millóns de pesetas, fronte ós 550.600 millóns do primeiro trimestre de 1998, o que constitúe un incremento do 13 por cento.
En canto ó superávit da conta de capital, este cifrouse en 12.600 millóns de pesetas en marzo, fronte ós 59.200 millóns do mesmo mes do ano pasado.
Así mesmo, nos tres primeiros meses do ano, a conta de capital rexistrou un superávit de 272.100 millóns de pesetas, un 21 por cento inferior ó saldo positivo de 346.200 millóns rexistrado no primeiro trimestre de 1998.
Iberdrola compra o 3,5 por cento de Repsol por 84.000 millóns de pesetas
Iberdrola acaba de compra-lo 3,5 por cento de Repsol por un importe de 83.668 millóns de pesetas, segundo comunicou onte como "feito relevante" á Comisión Nacional do Mercado de Valores (CNMV).
A compañía presidida por Íñigo de Oriol explicou onte que o programa de investimentos das dúas empresas ascende a 300.000 millóns de pesetas, co obxectivo de instalar 3.000 megavatios, ademais de estar prevista a súa expansión por Iberoamérica, onde xa existen realizacións concretas na subministración de gas.
Esta compra encádrase _explícase desde a compañía eléctrica_ no proceso de cooperación crecente entre ámbalas empresas, acordado en xaneiro de 1997.
Na recente Xunta Xeral de Accionistas de Iberdrola, o seu presidente, Íñigo de Oriol, recoñeceu que estaba a piques de pecha-la compra que onte se confirmara.
O obxectivo sería impulsa-la alianza acordada hai máis de dous anos e asegurarlle á compañía eléctrica a provisión de gas natural para as súas plantas de xeración.
Esta operación prodúcese dous meses despois de que Endesa confirmara a súa participación en Repsol.
Pola súa banda, fontes de Repsol consultadas por Europa Press indicaron que "a operación reflicte o recoñecemento de Iberdrola á xestión de Repsol e a confianza da eléctrica basca na súa xestión, as súas expectativas de crecemento e rendibilidade".
Os fondos europeos "non son a panacea" para as diferencias entre comunidades
Segundo un dos representantes da CE, en España só representan o 1,14% do PIB
O director da oficina da Comisión Europea en España, Miguel Moltó, afirmou onte que os recursos europeos destinados á cohesión das rexións europeas "non son a panacea" para soluciona-las súas diferencias, xa que, segundo explicou, só representan o 1,14% do Producto Interior Bruto de tódolos países membros da Unión Europea.
Moltó fixo estas consideracións durante a presentación da terceira edición do informe sobre "As comunidades autónomas españolas na Unión Europea", que consta de 20 fascículos nos que se detallan os trazos económicos de cada rexión de España, o fluxo de fondos que cada unha recibiu así como o efecto que estes recursos europeos tiveron nos últimos anos.
Trátase dunha obra semellante ás que se publicaron en cada un dos países membros, elaborada pola Comisión Europea coa colaboración de Funcas (Fundación das Caixas de Aforros Confederadas) e de 16 universidades.
Para a análise do efecto en cada rexión, partiuse dos datos máis actuais de distintas estatísticas: Eurostat, o INE, datos de Funcas ou do BBV.
O representante da CE en España insistiu en que o orzamento comunitario "non pode resolver tódolos problemas de cohesión".
Neste sentido, recordou que as axudas ás rexións Obxectivo 1, aquelas cunha renda per cápita inferior ó 75 por cento da media europea, non solucionaron o problema.
Así, recordou que en España só Cantabria saíu da situación de Obxectivo 1.
Non obstante, indicou que nestas rexións o crecemento do PIB pasou de ser do 0,25% anual no período 1989-93, ó 0,7% anual no período 1994-99, do que "a metade corresponde ás axudas da UE".
Ademais, recordou que no período 2000-2006 España recibirá en saldo neto (a diferencia entre o que entrega e o que recibe) 1,1 billóns de pesetas anual.
Na presentación dos datos, tamén estivo presente a subdirectora xeral de Administración do Fondo Europeo de Desenvolvemento Rexional (Feder), Rosa María Cobo, que destacou a "experiencia exitosa" que os fondos estructurais lle proporcionaron a España.
Se ben nun principio "os montantes eran moi tímidos", actualmente "a política estructural supón o 40 por cento do orzamento global", recordou Cobo, que ademais indicou que no período 1994-99 España recibiu en concepto de fondos estructurais e de cohesión máis de 7 billóns.
España dispón dun billón de pesetas menos de orzamento pola suba do cru
O secretario de Estado de Economía, Enerxía e Pemes, José Folgado, recoñeceu onte que o encarecemento do petróleo provocou que España dispoña, no conxunto do exercicio, de "arredor dun billón de pesetas" menos para lles asignar a outros bens e servicios.
Folgado sinalou que o aumento do prezo do cru tamén ten un "impacto directo" sobre a inflación.
Pola súa banda o vicepresidente segundo do Goberno, Rodrigo Rato, confía en que o aumento da producción de cru teña reflexo nos prezos dos carburantes "a medio e curto prazo".
O secretario de Estado incidiu na necesidade de aplicar unha política de demanda restrictiva, así como de afondar nas medidas de incremento da competencia e de flexibilización dos mercados.
En canto á conxuntura económica española, Folgado destacou que, a pesar de que se está producindo unha "certa desaceleración", que se prolongará no 2001, España rexistrará este ano un ritmo de crecemento superior ó catro por cento e manterá o diferencial coa media da UE.
O secretario de Estado aludiu tamén á creación de emprego e á diminución da taxa de paro, que seguirán sendo "moi intensas" o ano que vén, aínda que dentro dunha tendencia de moderación.
No que se refire á suba dos prezos, Folgado recoñeceu que a inflación "lle preocupa ó Goberno", pero incidiu na importancia de que o diferencial de España coa media da UE non aumentase.
Engadiu que, para loitar contra o aumento do IPC, os gobernos nacionais só poden recorrer á política presupostaria e destacou que España xa "fixo a súa achega" coa eliminación do déficit público previsto para o ano que vén.
O secretario de Estado reiteroulles ós axentes sociais que "é imprescindible" que, dentro do proceso de negociación colectiva, os salarios manteñan crecementos moderados.
Ademais, Folgado indicou que no 2001 se producirá unha "flexión á baixa" da inflación en España, debido á esperada diminución dos prezos do cru e ó mellor comportamento dos prezos dos alimentos.
Así mesmo, o Ministerio de Economía espera que o ano que vén diminúa a contribución da demanda interna ó crecemento do producto interior bruto _sobre todo pola ralentización do consumo dos fogares_, e mellore a da externa, aínda que esta seguirá sendo lixeiramente negativa.
En relación co Plan de enerxías renovables, Folgado afirmou que o Goberno mantén o propósito de que as enerxías renovables supoñan o doce por cento da enerxía primaria total en España no 2010, o que suporá máis que duplica-lo seu peso actual.
Sobre a liberalización do sector eléctrico, o secretario de Estado destacou o efecto sobre as tarifas, que experimentaron rebaixas "moi significativas" nos últimos anos.
Pola súa banda o ministro de Economía, Rodrigo Rato, a súa chegada á sede da Cámara de Comercio de Oviedo, afirmou que "os países consumidores esperamos que esta medida (o aumento da producción de cru) poida ter incidencia no mercado e non cabe dúbida de que algunhas cuestións políticas ocorridas na área do Mediterráneo tiveron incidencia sobre a previsión do prezo do cru", engadiu o ministro, quen lembrou que desde o punto de vista europeo hai que sumar tamén unha "debilidade excesiva" do euro.
Ó seu entender, parece claro que o aumento de producción debería ser positivo "a medio e curto prazo", e subliñou que desde o punto de vista dos prezos de venda ó público España segue situándose por baixo da media europea, así como nas marxes comerciais.
O Bundesbank alemán non desbota que o BCE volva intervir a prol do euro
O euro recuperouse onte, lixeiramente despois de que o presidente do Bundesbank alemán, Ernst Welteke, aludira á posibilidade dunha nova intervención do Banco Central Europeo (BCE) nos mercados en favor desta moeda.
Contra as 16.20 horas GMT, a divisa europea pagábase a 0,8476 dólares, comparado cos 0,8404 dólares da mañá.
O BCE fixou o seu cambio oficial en 0,8470 dólares (por debaixo das 196 pesetas).
Welteke non descartou unha nova acción do BCE para apoia-la eurodivisa, o que a impulsou a niveis moi próximos ós 85 centavos, inda que despois retrocedeu.
"Seguimos moi de cerca a evolución dos mercados de divisas e interviremos outra vez, se é necesario", afirmou Welteke nun semanario alemán na súa edición de onte.
O banqueiro xermano tamén culpa algúns políticos europeos de ter unha mentalidade de vía estreita que é a causante da debilitación do euro e da confusión nos mercados.
"Unha mellor cooperación sería unha contribución importante ó éxito da Unión Monetaria", segundo o banqueiro, que considera que nos últimos días se percibiron sinais dunha recuperación da moeda.
Ó seu ver, é aínda demasiado cedo para falar dun profundo cambio na tendencia, pero aludiu ás cifras de crecemento económico en EEUU para o terceiro trimestre do 2,7 por cento, menores cás da eurozona.
O euro tamén recibiu onte axuda dos datos económicos de EEUU, principalmente do índice de confianza dos consumidores en outubro, que foi máis baixo do esperado.
A moeda única pode tocar fondo ó chegar ós 0,8410 dólares e os analistas sitúan o seu teito nos 0,8520 dólares.
A compañía eléctrica lusa estudia comprar activos de Endesa e Iberdrola
O ministro de Economía de Portugal, Mario Cristina de Sousa, asegurou onte, nunhas declaracións a Europa Press, que a compañía lusa Electricidade de Portugal (EDP), na que o Estado luso posúe unha participación do 30 por cento, "desexa mercar activos en España", entre os que destacan os resultantes da fusión de Endesa e Iberdrola.
De Sousa, que foi presidente da eléctrica lusa, precisou que EDP estudia penetrar no mercado español e que nos vindeiros meses o Goberno portugués avaliará a situación do mercado, despois de que se concreten os desinvestimentos de Endesa e Iberdrola e de que o Estado español manifeste a súa opinión respecto da compra de activos por parte de EDP, como empresa cunha importante participación pública.
No tocante á renegociación da alianza entre EDP e Iberdrola tralo anuncio de fusión das eléctricas españolas, De Sousa tamén indicou que se concretará cando o Goberno precise os límites á fusión en xeración e distribución.
"Existe unha alianza estratéxica entre Iberdrola e o Goberno portugués respecto de EDP, estamos negociando, pero o que importa agora é a configuración final que vai te-la fusión" entre Endesa e Iberdrola.
"A compra de activos residuais froito da fusión é unha posibilidade que estudiaremos", insistiu.
O ministro tamén indicou que a adquisición de activos en España por parte de EDP está supeditada á autorización do Goberno español, dada a participación pública no capital da compañía.
"A participación do Estado en EDP é importante, pero minoritaria", precisou De Sousa.
As fusións, o castigo de Terra e o valor da moeda europea, eixes da Bolsa en outubro
O anuncio da fusión entre Endesa e Iberdrola, o castigo que sufriu Terra por mor do troco para levar a cabo a fusión coa compañía norteamericana Lycos e a depreciación do euro, que viviu un mes cheo de altibaixos, centraron a atención dos investidores durante o mes de outubro que rematou onte.
En concreto, o Ibex 35 caeu un 5,3 por cento, co que se situou en 10.363,10 unidades, mentres que o índice xeral retrocedeu un 4,5 por cento e acabou o mes en 972,81 puntos.
O Ibex Nuevo Mercado rexistrou a maior caída ó ceder un 20%, co que iniciará novembro nos 5.653,50 puntos.
Os rumores sobre movementos no sector eléctrico e a posterior confirmación da fusión entre Endesa e Iberdrola disparou a cotización de Iberdrola, que experimentou importantes subidas coas sucesivas recollidas de beneficios e ó final este mes gañou só un 0,06%, mentres que Endesa recibiu o castigo dos investidores e perdeu un 9,8%.
A celebración o pasado día 27 da xunta de accionistas de Lycos que aprobou a fusión con Terra foi outro dos eixes do mes que onte concluíu.
O troco de 2,15 títulos de Terra por cada acción de Lycos fixo que a filial de Telefónica para negocios de Internet perdera atractivo e os investidores desfixeron posicións en Terra en España para comprar Lycos e volver estar presente na compañía española.
Os operadores españois ven escaso o incremento de barrís da OPEP
O secretario xeral da Asociación Española de Operadores de Productos Petrolíferos (AOP), Aurelio Ayala, considerou onte "escaso" o incremento en 500.000 millóns de barrís de cru acordado polos países da OPEP, debido a que só por mor do inverno a demanda aumentará en tres millóns de barrís diarios en todo o mundo.
Ayala sinalou que simplemente o factor estacional da chegada do inverno deixará sen efecto a suba da producción aprobada o luns, debido ó aumento da demanda de gasóleo para calefacción e para outras actividades.
Para Ayala, a reacción dos mercados internacionais ante o novo incremento foi "moi fría" porque os 500.000 millóns de barrís só supoñen un aumento real de entre 100.000 e 50.000 barrís diarios.
Por isto, considerou que o prezo se manterá en cotas elevadas.
Forte suba do euro gracias ó arrefriamento da economía en EEUU
O euro rexistrou onte unha forte recuperación ata case os 86 centavos de dólar en vésperas da reunión do Consello de Goberno do Banco Central Europeo (BCE), que probablemente deixará intactos os intereses no 4,75 por cento.
A decisión de Iraq de utiliza-lo euro nas súas transaccións comerciais e os síntomas de arrefriamento da economía estadounidense impulsou o euro ó maior nivel das dúas últimas semanas.
Esta recuperación daralle, sen dúbida, un respiro ó BCE, que foi acusado de non velar dabondo pola saúde do euro.
Contra as 16.30 horas GMT, a eurodivisa cambiábase a 0,8574 dólares (cerca de 195 pesetas), un 4 por cento máis có mínimo histórico dos 0,8228 dólares rexistrado a semana pasada.
Os analistas máis optimistas falaban xa dun cambio de tendencia da moeda europea, que se desvalorizou o 26% fronte ó dólar dende o seu nacemento en xaneiro do 1999, e que causou unha inflación importante ó encarecérense as importacións, ante todo os productos enerxéticos como o petróleo.
Esta recuperación daralle, sen dúbida, un respiro ó BCE, a dirección do cal, sobre todo o seu presidente, Wim Duisenberg, foi acusado de non velar abondo pola saúde do euro coas súas intempestivas declaracións sobre a conveniencia de novas intervencións nos mercados de divisas.
O principal factor que está detrás da revalorización da divisa europea é, consonte os observadores, o retroceso do crecemento económico en EEUU, que no terceiro trimestre se situou no 2,7%, fronte a un 5,6% no trimestre anterior.
Para o 2001, os economistas prognostican un crecemento do 3,5% na zona euro e do 3,2% nos Estados Unidos.
Duisenberg podería anticipa-la decisión sobre a publicación futura de previsións económicas do bando na rolda de prensa de hoxe, medida que o BCE adiou ata agora e que debe servir para darlles máis transparencia ás decisións deste instituto.
Os especialistas advirten de que unha victoria do republicano George Bush nas eleccións presidenciais do 7 de novembro podería darlle outro golpe ó euro polos posibles fluxos de capital cara á zona do dólar.
Malia estes ballóns no horizonte monetario, os datos positivos da economía na Unión Monetaria parecen dárlle-la razón ós que agoiraban unha sólida apreciación do euro a partir de agora por mor dos mellores datos fundamentais na eurozona.
Tamén socorreu a moeda única unha certa distensión no mercado de petróleo ó decidiren os membros da OPEP incrementa-la súa producción diaria en 500.000 barrís.
A decisión do presidente iraquí, Sadam Husein, de contabilizar a partir de agora a venda de petróleo en euros, en lugar de facelo en dólares, contribuíu, así mesmo, á melloría da cotización da divisa europea, inda que este cambio teña máis que nada un valor simbólico.
Doutra banda, a Bolsa de Nova York mantiña unha tendencia á baixa onte a media sesión, por mor da toma de ganancias e pola menor demanda de accións de novas tecnoloxías.
Contra as 12.30 hora local (17:30 GMT), a media Dow Jones de Industriais, que mide a variación do prezo das accións de trinta das principais empresas estadounidenses, baixaba 54,22 puntos, un 0,49 por cento, e quedaba en 10.916,92 enteiros.
Onte pola mañá o Dow Jones logrou manterse por algúns minutos en terreo positivo, mentres a alza das empresas tradicionais contrarrestaba as fortes baixas dos compoñentes tecnolóxicos do mercado.
Sen embargo, a medida que se achegaba a media sesión comezou unha clara tendencia á baixa, en parte debida á toma de beneficios logo das fortes alzas das tres últimas sesións.
Namentres a media xeral do Nasdaq, mercado no que cotizan as accións das principais empresas de ordenadores, informática e internet, baixaba onte 7,97 puntos, un 0,24 por cento, para situarse nas 3.361,66 unidades.
Onte pola mañá, o Nasdaq chegou a perder máis dun dous por cento, pero máis tarde a gran recuperación das accións do xigante da informática Intel de 1,25 dólares a 46,25 dólares libraba este mercado das súas máis graves perdas e mesmo o levou por algúns minutos a terreo positivo.
O S&amp;P 500, que mide a variación de quiñentas empresas, baixaba 1,97 unidades ou un 0,14 por cento do seu valor para fixarse nos 1.427,43 puntos.
Pola súa parte, o NYSE baixaba 2,23 puntos o 0,33 por cento do seu valor para situarse nas 663,79 unidades.
Facenda suprime a reducción dos módulos no IRPF para rebaixa-la carga fiscal
Facenda decidiu non aplicar o ano que vén a mingua vixente desde 1993 sobre os módulos do IRPF, xa que esta medida, que trataba de rebaixa-la carga fiscal sobre os empresarios, tivo carácter conxuntural, dixo onte o secretario de Estado de Facenda, Enrique Giménez-Reyna.
Esta deducción fiscal, introducida en 1993 para suaviza-los efectos da crise do petróleo sobre a economía española e, en especial, sobre os pequenos e medianos empresarios, comezou a ser decrecente en 1998, dada a melloría do contexto económico, ata situarse o ano pasado no sete por cento.
Giménez-Reyna sinalou que a desaparición da deducción, que cuantificou en 32.000 millóns de pesetas, non suporá un aumento da carga fiscal sobre os contribuíntes acollidos á tributación por módulos.
Neste sentido, o secretario de Estado rexeitou que esta cantidade lle vaia servir ó Goberno para compensa-lo custo dos pactos cos sectores máis afectados polo recente encarecemento do petróleo, en torno ós 120.000 millóns de pesetas.
Nembargantes, o secretario de Estado precisou que a cuantificación dos beneficios no sistema de módulos non se modificou desde 1998, conxelación que lles supuxo a estes contribuíntes un aforro total nos tres últimos anos de 81.000 millóns.
Giménez-Reyna afirmou que o ano que vén os empresarios que utilicen o sistema de módulos poderán beneficiarse dunha deducción do cinco por cento por investimentos en novas tecnoloxías, segundo o previsto na coñecida como lei de acompañamento ós Orzamentos Xerais.
A OPEP asegura que os prezos do cru se manterán ata finais do inverno
O presidente da Organización de Países Exportadores de Petróleo (OPEP), Alí Rodríguez, asegurou onte que os actuais prezos do petróleo se manterá ata o primeiro trimestre do próximo ano, e comezarán a baixar ó cabo do inverno no hemisferio norte.
Rodríguez afirmou que a pesar de que se fixeron dous incrementos de producción no mes de outubro, que suman en total 1,3 millóns de barrís diarios, "o prezo do petróleo non chegou aínda á banda entre 22 e 28 dólares", situación que, segundo di, "se manterá polo menos ata o primeiro trimestre do 2001, polo que prevemos unha caída no segundo trimestre".
O tamén ministro venezuelano para o cru apuntou que o cartel estima que se nese período o desenvolvemento é positivo, "a demanda dos consumidores tamén será positiva e os prezos do petróleo continuarán sendo xustos".
A OPEP aumentou antonte o seu nivel de extracción lanzando ó mercado 500.000 barrís diarios, o que representa o 2% da súa producción, pero esta media non tivo un impacto directo sobre o prezo deste producto dado que o cru estadounidense segue en alza polo inverno.
O presidente do cartel di que esta suba foi neutralizada pola inestabilidade en Oriente Próximo.
Caixanova financiará a construcción de 2 buques para levar gas natural
Caixanova, La Caixa, Caja Madrid, Ahorro Corporación e Ico serán os aseguradores dunha importante operación de financiamento, na que participan outras sete entidades, para construír en España dous buques destinados ó transporte de gas natural, por un importe de 73.000 millóns de pesetas.
Esta operación, da que a súa sinatura foi subscrita recentemente en Madrid, permitirá o financiamento directo ós armadores, a través de dous préstamos sindicados, cun importe que ascende a 152 millóns de euros para cada buque, nos que Caixanova actúa tamén como axente.
Os buques que se financian destinaranse ó transporte de gas licuado, desde Trinidad e Tobago a España, por conta de Repsol-YPF e Gas Natural.
Os armadores son a empresa Naviera Elcano, a través da súa filial Elcano Gas Transport e Naviera Fernández Tapias, por medio da súa filial Naviera F. Tapias Gas.
Para a construcción dos barcos asináronse senllos contratos con Astilleros Españoles, nos que se lles asigna a Astilleros de Sestao e de Porto Real a súa construcción.
Os estaleiros galegos participan a través das instalacións que Bazán ten en Ferrol, mediante a elaboración de pezas auxiliares para estes buques.
Duisenberg insiste en que a moeda única segue estando infravalorada
O presidente do Banco Central Europeo (BCE), Wim Duisenberg, afirmou onte que o euro segue estando fortemente infravalorado, pese á recente alza desta moeda fronte ó dólar ata alcanzar un cambio de 86 centavos de dólar, o que deixa o cambio dun dólar en algo máis das 197 pesetas.
En rolda de prensa ó acabar a reunión quincenal do Consello de Goberno da entidade, Duisenberg non quixo precisa-la contía da depreciación da moeda única, que algúns políticos europeos, como o ministro de Finanzas francés, Laurent Fabius, situaron no vinte por cento.
O presidente do BCE, Win Duisenberg, onte na rolda de prensa
Duisenberg cualificou de "gratificante" a recente evolución do euro fronte a outras moedas relevantes, anque non se corrixise o suficiente a súa depreciación e afirmou que o seu tipo de cambio "se desvinculou claramente dos fundamentos económicos e isto presenta riscos para a economía mundial".
Agregou que a continuada depreciación do euro fronte a outras moedas importantes presiona os prezos das importacións e que o BCE vixiará de cerca a evolución do tipo de cambio desta moeda.
Duisenberg negouse en rotundo a responder preguntas sobre unha intervención do BCE nos mercados de divisas, tralas súas intempestivas declaracións a un diario británico hai dúas semanas sobre a conveniencia de non apoia-lo euro se este era sometido a fortes oscilacións polo conflicto de Oriente Medio.
O euro, que se depreciou o 26 por cento contra o dólar desde o seu nacemento en xaneiro de 1999, reaccionou positivamente ó arrefriamento da economía estadounidense e á conseguinte debilitación do billete verde.
O banqueiro holandés dixo que o descenso do crecemento do Producto Interior Bruto (PIB) en EEUU no terceiro trimestre deste ano ata o 2,7 por cento, fronte a máis do 5 por cento en trimestres anteriores, pode se-lo "primeiro sinal dunha ralentización ordenada cara a niveis máis levadeiros".
Ata agora, boa parte da debilidade do euro atribuíase ó diferencial de crecemento económico entre a eurozona e Estados Unidos.
A eurodivisa mantívose en boa parte do día de onte por enriba dos 86 centavos de dólar, polo que un dólar cámbiase por algo máis de 197 pesetas.
Ó mesmo tempo, Win Duisenberg advertiu de que o prolongado período de prezos elevados do petróleo "creou incerteza sobre a posibilidade de mante-las recentes tendencias de crecemento".
Crecemento
Neste ámbito, o economista holandés cualificou de 'robusto' o crecemento económico na eurozona e situouno para este ano e o próximo en niveis próximos ou por enriba do 3 por cento.
Segundo o presidente do BCE, algúns indicadores apuntan a "unha certa moderación" do crecemento do PIB para o terceiro trimestre deste ano nos países do euro, ante todo respecto do ritmo de crecemento da producción industrial.
Tamén recordou que o Índice Harmonizado de Prezos ó Consumo (IAPC) na área euro se elevou en setembro ó 2,8 por cento e preveu de que o índice de inflación seguirá por enriba do 2 por cento por máis tempo do esperado hai uns meses, debido "ós acontecementos inesperados nos prezos enerxéticos e ó descenso do euro no pasado".
Se os prezos do petróleo non soben máis, tal como esperan os mercados, gradualmente desaparecerán do índice anual de inflación os efectos xerados no pasado polo incremento dos prezos do petróleo, opinou Duisenberg.
O Consello de Goberno do Banco Central Europeo decidiu mante-los tipos de xuro na eurozona no 4,75 por cento, tal como anticiparan os mercados.
Iberia e Air Europa negocian xa cara a unha posible integración
Os directores xerais de Air Europa, Juan Sáez, e de Iberia, Ángel Mullor, firmaron onte un acordo de intencións de cara a comeza-las negociacións entre as dúas sociedades tendentes a unha eventual integración de ámbalas compañías aéreas, informaron fontes de Iberia.
As mesmas fontes indicaron que durante un prazo de 45 días as dúas partes se comprometen, segundo o acordo asinado onte, a negociar un réxime de exclusiva, e polo tanto durante este período Air Europa non negociará a súa integración con outra compañía aérea nin Iberia fará o propio con outra compañía española.
As empresas recoñecen a dificultade dunha negociación deste tipo, pero ó mesmo tempo son conscientes do posible beneficio que un acordo tería para as dúas así como para o conxunto da aviación comercial española, que alcanzaría unha maior dimensión e maior capacidade de competir coas grandes compañías da Unión Europea.
Tanto Iberia como Air Europa comprométense a manter estas negociacións con discreción, para evitar interferencias que dificulten o acordo, e informarán publicamente cando se produza algunha novidade significativa.
Aínda cando non se explicaron as formas de negociación, nin o importe da mesma, fontes do sector consultadas sinalan unha cifra próxima ós 70.000 millóns de pesetas.
Repsol reduce en dúas pesetas o prezo de tódalas súas gasolinas
A petroleira Repsol YPF aplicou onte unha reducción de dúas pesetas por litro nas gasolinas que comercializa nas súas estacións de servicio e entre 1 e 2 pesetas na venda directa de gasóleo ás cooperativas agrícolas e ós transportistas con contrato así como ó de uso para calefacción.
Fontes do sector explicaron que os prezos que aplicarán as estacións de servicio de Repsol YPF a partir de onte pola noite serán de 154,48 pesetas para a gasolina con chumbo de 97 octanos, 143,56 para a gasolina sen chumbo de 95 octanos, a de maior consumo, e 158,45 a gasolina de 98 octanos sen chumbo.
A rebaixa do prezo da gasolina foi atribuída polas fontes consultadas á recuperación do euro fronte ó dólar e o descenso nas cotizacións internacionais dos prezos dos carburantes.
Este é o primeiro descenso dos prezos dos carburantes que se produce en España desde o pasado mes de xullo.
A baixada prodúcese pouco despois de que a principal petroleira española, cun 45% de cota de mercado, subise no prazo de quince días nove pesetas o litro do gasóleo de uso automobilístico, agrario e para calefacción, e sete pesetas as gasolinas sen chumbo de 95 e 98 octanos así como a súper de 97.
A partir de onte de madrugada os consumidores profesionais como transportistas con contratos, cooperativas agrícolas que consomen o 85 por cento do gasóleo agrícola e practicamente o 100 por cento do mercado de gasóleo para calefacción, verán reducido o prezo do litro entre 1 e 2 pesetas, segundo as fontes.
O pasado 30 de outubro a petroleira BP foi a última en sumarse ás subas de prezos dos carburantes aplicadas xa o día 26 por Repsol YPF e o 27 por Cepsa, co que a terceira petroleira incrementou en 3 pesetas o litro de tódolos carburantes que comercializa.
Telefónica espera gañar 772.000 millóns ó vender parte da súa filial de móbiles
O grupo Telefónica ingresará entre 638.000 e 772.000 millóns de pesetas coa venda do 8,92 por cento de Telefónica Móviles, operación que se inicia hoxe e que lle permitirá a esta filial comezar a cotizar na Bolsa española e estadounidense o próximo 22 de novembro.
Segundo fontes do grupo, Telefónica Móviles colocará no mercado nesta operación 345 millóns de accións procedentes dunha ampliación de capital, a un prezo que oscilará entre 10,85 e 13,25 euros (1.805 e 2.205 pesetas).
Este rango de prezos supón valorar a Telefónica Móviles entre 7,15 e 8,65 billóns de euros, o que a converte na maior empresa privada que sae a cotizar na Bolsa española dos últimos anos.
Con esta valoración, Telefónica Móviles _a cuarta empresa do grupo que cotiza en Bolsa_ converterase nunha das maiores por capitalización, cun valor similar ó dos grandes bancos BSCH e BBVA e inferior o da súa matriz Telefónica.
A filial de Telefónica eríxese, ademais, nunha firme candidata a entrar no indicador selectivo Ibex-35, do que tamén forman parte as outras empresas do grupo, Telefónica, Terra-Lycos e TPI-Páginas Amarillas.
Esta operación supón, ademais, a entrada na Bolsa española da telefonía móbil, da man da empresa líder do sector en España e América Latina, e un dos dez maiores operadores do mundo.
Na Oferta Pública de Subscrición (OPS), resérvase o 55 por cento do total das accións (165 millóns de títulos) para os investidores minoristas.
Satisfacción pero pesimismo en economía
En xeral, un 29,7 por cento dos españois cre boa ou moi boa a situación económica do país, que é mala ou moi mala para o 18,6 por cento.
Un 24,2 por cento pensa que a situación económica empeorará nos vindeiros doce meses, fronte ó 15,6 por cento que opina que mellorará e o 42,3 por cento que pensa que será igual.
Estes datos reflicten unha percepción da situación económica que, para o secretario de Estado, "segue a ser moi elevada e en niveis equivalentes ós de finais do pasado ano", aínda que amosan un retroceso respecto dos últimos meses, xa que pasan a ser máis os cidadáns pesimistas respecto do futuro económico.
Así, na última consulta do CIS sobre esta cuestión, un 20,6 por cento pensaba que a economía melloraría no vindeiro ano, fronte ó 11,8 por cento que opinaba que empeoraría e o 44,9 por cento que consideraba que seguiría igual.
O secretario de Estado apuntou á depreciación do euro, a suba do prezo dos carburantes ou a lixeira suba dos tipos de interese como factores que inciden no crecemento do pesimismo.
Os sectores básicos reducen o seu crecemento pola suba do petróleo
Os sectores básicos que sustentan a actividade económica española e serven para medi-lo seu dinamismo enfriaron as súas previsións de crecemento para o 2000, ante o impacto dos altos prezos do cru e o endurecemento da política monetaria, que retrae o consumo.
Así, o mercado automobilístico, a construcción e o pequeno comercio experimentarán fortes retrocesos.
En cambio, os sectores vinculados á producción de petróleo e os que trasladan os seus productos coa suba de prezos do cru melloraron as súas expectativas.
A suba dos tipos de interese e o incremento dos prezos dos carburantes provocará unha forte desaceleración do mercado automobilístico, que manterá niveis de vendas de turismos similares ou lixeiramente superiores ás de 1999.
Segundo os últimos datos da Asociación Nacional de Fabricantes de Automóbiles e Camións, as vendas de coches creceron un 2,43% ata setembro, con 1.081.248 unidades.
No sector da construcción, finalizarase o ano cun crecemento do 7%, fronte ó incremento do 8,5% do ano pasado, debido ó comportamento "pouco favorable" dos custos de construcción, segundo a patronal Seopan.
As vendas do pequeno e gran comercio crecerán un 3%, fronte a incrementos próximos ó 6% do ano pasado, segundo constataron os expertos do sector da distribución, que comezan a detectar unha desaceleración no ritmo de crecemento da demanda e do consumo doméstico.
Verbo da enerxía, o incremento da demanda de cru en tres millóns de barrís diarios en todo o mundo durante este inverno potenciará o beneficio das petroleiras con capacidade de refino, un sector que se verá claramente favorecido nos seus resultados pola escalada do prezo do petróleo.
Doutra parte, o consumo enerxético tamén se verá potenciado polo constante aumento da demanda de electricidade.
Así, nos oito primeiros meses deste exercicio, o consumo de enerxía eléctrica recuperou o forte ritmo de crecemento, cun aumento acumulado do 6,7%, 0,3 puntos maior có do mesmo período de 1999.
As industrias química, papeleira, siderúrxica e plástica mellorarán os seus resultados este ano por mor do aumento dos prezos nestes sectores, que están moi indexados á evolución do custo do petróleo.
A Federación Empresarial da Industria Química Española (Feique) asegurou que a combinación da melloría dos prezos e do incremento de producción permitirá un crecemento da facturación do sector do 6 por cento, ata alcanza-los cinco billóns de pesetas.
Por último, a electrónica e as telecomunicacións superará no 2000 os 10 billóns de facturación, cun crecemento do 20%.
O Estado retíralles ás eléctricas 21.000 millóns por subiren a factura da luz
As catro compañías eléctricas españolas, Endesa, Iberdrola, Unión Fenosa e Hidrocantábrico, deixarán de ingresar 21.169 millóns de pesetas en concepto de Custos de Transición á Competencia (CTC's), por superaren nos oito primeiros meses do ano as seis pesetas de prezo máximo por quilovatio hora (kwh) fixado polo Goberno cando decidiu aboarlles estas cantidades ás compañías, que proceden dunha recarga do 4,5 por cento na factura da luz.
Segundo datos do Boletín Estatístico de Enerxía Eléctrica, o custo medio de adquisición da enerxía foi de 6,91 pesetas por kwh, o que supón un incremento do 7,7 por cento respecto do mesmo período do ano anterior, debido ó crecemento do prezo de compra no mercado de producción, tanto para os consumidores cualificados como para os distribuidores.
Por iso, as catro eléctricas agrupadas na patronal Unesa ingresarán ata agosto 30.349 millóns de pesetas por CTC's, un 41 por cento menos que o que recibirían se cumprisen os requisitos esixidos polo Executivo.
Pola súa parte, o prezo medio pagado polos distribuidores á enerxía adquirida en réxime especial no período xaneiro-agosto foi de 9,94 pesetas por kwh.
A diferencia co prezo do pool ou mercado maiorista de electricidade provocou unha perda de competitividade das empresas que posúen coxeración.
Así, a Asociación de Autoxeradores de Enerxía Eléctrica alertou sobre a situación crítica da coxeración, que sofre pechamentos e paradas no 45 por cento das plantas.
Ademais, a asociación considerou que se os paros continúan, o sistema eléctrico caerá, pois a coxeración supón o 12 por cento da potencia total instalada, unha capacidade de producción próxima á de Unión Fenosa e superior a Hidrocantábrico.
"As paradas en coxeración agravan os problemas de subministración eléctrica ocasionados polo incremento da demanda", apostilou.
Os sectores que apostan pola coxeración (químico, papel, alimentación, refino, cerámica, madeira...) alertaron tamén sobre a perda de competitividade que supón para a industria esta situación e o agravamento dos problemas de subministración que traería a parada masiva á que se ven abocadas as plantas de coxeración.
A coxeneración minguou os seus ingresos un 15% sobre os prezos do Réxime Especial.
Os prezos do petróleo comezan o camiño do descenso
O prezo do barril de petróleo brent baixará ata os 30 dólares en decembro deste ano, mentres que cando acabe o vindeiro exercicio descenderá ata os 24 dólares por barril, segundo un informe do BBVA.
O incremento do prezo do petróleo rexistrado nos últimos meses debería presentar unha maior expansión do crecemento e das taxas de inflación dos países exportadores, así como unha apreciación real do tipo de cambio e un mellor comportamento do sector exterior.
A situación contraria será a que vivirán os países importadores.
Un de cada dous españois quere aforrar e non pode, segundo a Funcas
Un de cada dous españois quere aforrar e non pode, e os que o fan acaban destinando os seus cartos a productos bancarios clásicos, como depósitos ou contas correntes, consonte afirma un informe realizado pola Fundación das Caixas de Aforros Confederadas.
A actitude dos españois cara ó aforro está moi relacionada coa súa posición económica, pero non coa súa idade, pois existe unha alta porcentaxe de mozos que non gastan tódolos seus ingresos, sobre todo os que desfrutan da posición privilexiada de vivir no fogar paterno e non ter fillos.
A renda dos agricultores caerá un 10 por cento polo prezo do gasóleo
A renda dos agricultores españois caerá un 10 por cento o ano que vén por mor do aumento desmesurado dos prezos do gasóleo, que provocou unhas perdas no sector de máis de 100.000 millóns de pesetas, segundo sinalaron a Europa Press en fontes agrarias.
O prezo do gasóleo B pasou das 46,3 pesetas por litro en xaneiro do ano pasado ás 85 pesetas por litro na actualidade, o que significa que o Goberno conseguiu unha recadación extra vía IVA como consecuencia do incremento do prezo do gasóleo agrícola de 26.629 millóns de pesetas.
O cru reportoulles ás arcas estatais 116.292 millóns máis por IVE
O Estado ingresou 116.292 millóns de pesetas máis entre maio de 1999 e o mesmo mes do 2000 en concepto de IVE debido á alza do prezo dos carburantes neste período, segundo datos do Boletín Estatístico de Hidrocarburos facilitados polo sector agrario.
Así, o aumento do prezo de venda ó público dos carburantes nas estacións de servicio españolas permitiu engrosa-las arcas públicas pola maior recadación do IVE.
Desta cifra total de 116.292 millóns ingresados de máis neste período, destaca o gasóleo de automoción.
Mingua na renda familiar polos xuros hipotecarios
A suba dos tipos de interese hipotecarios reducirá en 350.000 millóns de pesetas a renda dispoñible das familias que subscribiron unha hipoteca para paga-la súa vivenda, segundo o informe Situación inmobiliaria que elabora o Servicio de Estudios do BBVA.
O incremento dos tipos de xuro das hipotecas, que subiron 1,60 puntos porcentuais desde xullo do 1999, supón restar 1,2 puntos á renda dispoñible deste segmento de poboación.
Neste momento, 4,2 millóns de familias contan con préstamos hipotecarios a interese variable, cunha débeda media viva que ascende a 8 millóns de pesetas.
O BBVA considera que o tipo de interese hipotecario do conxunto das entidades financeiras, que se situaba no 6,23 por cento ó peche do terceiro trimestre, se elevará ó 6,60 por cento a final de ano.
Segundo esta entidade bancaria, o Mibor, o índice máis habitual, cerrará o ano nun 5,60 por cento, 0,39 puntos porcentuais máis que en setembro.
A galega Fadesa véndelle ó BSCH 472 vivendas para alugueiro
A empresa galega Fadesa asinou onte un acordo co Banco Santander Central Hispano (BSCH) para a venda de 472 vivendas, cunha superficie total de 81.000 metros cadrados, destinadas á súa explotación en réxime de alugueiro, informaron onte fontes desta inmobiliaria.
As vivendas vendidas por Fadesa ó BSCH están situadas 111 na zona coruñesa da Zapateira, 258 en Palma de Mallorca, 41 nas Palmas de Gran Canaria e 62 en Oviedo.
O importe económico desta operación elevouse a 9.574 millóns de pesetas (57,54 millóns de euros).
Fadesa é o primeiro grupo inmobiliario de carácter independente de España que promoveu a construcción de máis de 25.000 vivendas en todo o territorio nacional e que conta con delegacións en 16 cidades españolas e portuguesas.
Ten máis de 700 empregados e no ano 1999 facturou 39.000 millóns de pesetas, un 40% máis que no exercicio anterior.
A facturación de Fadesa nos nove primeiros meses deste ano elevouse a 35.000 millóns de pesetas (210,35 euros), que ó final do ano alcanzará os 55.000 millóns de pesetas (330,56 millóns de euros).
Estas dúas empresas negocian outra operación de venda de 273 vivendas por importe 4.057 millóns de pesetas (24,38 millóns de euros) no Parque da Concepción de Málaga e na zona residencial El Dorado de Valencia.
A inmobiliaria do BSCH estima que a compra "reforza" a súa estratexia de investimento en zonas estratéxicas e de expansión.
Coas novas vivendas, a compañía xestiona 86 inmobles distribuídos en Madrid, Barcelona, Sevilla, Mallorca, As Palmas de Gran Canaria, Alacante, Oviedo, Valencia, Málaga, A Coruña, Pamplona, Cidade Real e Guipúscoa.
No seu conxunto contan cunha superficie total de 525.300 m2, 2.250 vivendas, 4.070 prazas de garaxe, 17 edificios de oficinas e 14 locais.
Os edificios adquiridos pasarán a formar parte dos dous fondos da xestora: BCH-Banif Fondo Inmobiliario e Santander Inmobiliario 1.
Para Fadesa, a operación representa un "importante" incremento na facturación do exercicio que se situaba en 35.000 millóns de pesetas ata setembro.
O grupo prevé superar este ano os 55.000 millóns de pesetas de cifra de negocio.
Acordo entre o Banco de la Provincia de Buenos Aires e Caixa Galicia
Caixa Galicia e o estatal Banco de la Provincia de Buenos Aires (BAPRO), o segundo máis grande de Arxentina asinarán esta semana un acordo de cooperación que inclúe o mutuo outorgamento de liñas crediticias.
O convenio tamén prevé o servicio de correspondentes e o desenvolvemento de programas financeiros destinados a fomenta-lo comercio e os negocios entre empresas de Arxentina e España, informou onte nun comunicado a entidade galega.
Neste sentido, destacou que o acordo supón un maior servicio financeiro para a gran cantidade de empresas galegas establecidas en Arxentina, así como para as compañías arxentinas con negocios en España.
Nestas operacións colaborará a firma Probanca Servicios Financieros, entidade española na que o Bapro é dono do 50% das accións, indicou.
O acordo de cooperación financeira asinarase o venres vindeiro en Bos Aires, con ocasión da inauguración da oficina de Caixa Galicia na capital arxentina, que funcionará na sede central do Bapro, durante un acto ó que asistirán os directivos das dúas entidades.
Está previsto ademais que o Bapro inaugure o mesmo día unha oficina na sede que Caixa Galicia ten en Londres.
O presidente de Caixa Galicia, José Docal Labaén, e outros directivos da entidade, chegarán hoxe a Bos Aires, onde teñen previsto entrevistarse co presidente arxentino, Fernando de la Rúa, e co gobernador da provincia de Bos Aires, Carlos Ruckauf, entre outras actividades.
O Bapro é socio do BSCH no fondo de pensións.
A intervención do BCE en apoio do euro non impide a súa caída
O Banco Central Europeo (BCE) interveu onte no mercado de divisas para apoia-lo euro, por cuarta vez desde o pasado setembro, nun esforzo para revalorar esta moeda e combate-las presións inflacionistas na eurozona, pero a moeda perdía onte pola tarde boa parte das ganancias xeradas horas antes pola intervención nos mercados de divisas feita polo Banco Central Europeo (BCE) para defender esta moeda.
Cara ás 14.45 horas GMT, a moeda única cambiábase en Francfurt a 0,8664 dólares, comparado cos 0,8731 dólares a que chegou trala acción.
Un portavoz do BCE confirmou que o banco comprou onte unilateralmente euros nos mercados, tralas dúas intervencións que xa fixo a entidade nas mesmas condicións o venres pasado.
Nos minutos posteriores ó anuncio da acción do BCE, a moeda europea recuperouse en Francfurt ata os 0,8731 dólares, comparado cos 0,8629 dólares da mañá, anque cara ás 10.00 horas GMT retrocedera ata os 0,8682 dólares.
A entidade fixou o venres o cambio oficial do euro en 0,8730 dólares, un 26 por cento menos que cando a divisa se introduciu nos mercados en xaneiro de 1999.
Algúns analistas cren que a tendencia baixista á que estivo sometida a divisa europea poido tocar fondo, coincidindo co arrefriamento da economía estadounidense e un posible debilitamento do dólar.
O banco europeo actuou en solitario tanto o venres pasado coma onte, ó contrario da primeira intervención do 22 de setembro, na que tamén participaron as autoridades monetarias de Canadá, EEUU, o Reino Unido e Xapón.
Estas intervencións sorprenderon ós axentes cambiarios, que non contaban con elas ata pasadas as eleccións presidenciais estadounidenses de hoxe, martes, cando o BCE podería colaborar outra vez coa Reserva Federal en defensa do euro.
O banco emisor europeo xustificou a compra de euros contra dólares e iéns coa necesidade de previr unha ulterior caída da divisa europea e as presións inflacionistas na eurozona.
Fontes financeiras comentaron que estas intervencións en solitario non serán, probablemente, suficientes para asegurar un tipo de cambio sólido do euro fronte ó dólar e outras divisas fortes.
Insatisfacción
O vicepresidente do Banco Central Europeo (BCE), Christian Noyer, insistiu onte en que o valor actual do euro é "demasiado débil e non é satisfactorio" para o instituto emisor, pero reiterou que "as condicións económicas da zona euro son boas, o que quere dicir que se está recuperando o crecemento da rexión, que está ben establecido e que é forte".
"Tendo en conta os riscos que supón o escaso valor do euro _riscos internacionais que foron recoñecidos por tódolos países do G-7 o pasado 23 de setembro, así como internos en materia de estabilidade dos prezos e presión dos prezos de importación_, consideramos que este valor non é satisfactorio", admitiu en declaracións á cadea Radio Classique.
Por outra parte, en relación co período de transición entre a creación da moeda única europea, o 1 de xaneiro de 1999, e a posta en circulación das moedas e billetes, o 1 de xaneiro de 2002, o vicepresidente do BCE recoñeceu implicitamente que é demasiado extenso.
"Se este período fora máis curto, a percepción do euro por parte do público sería mellor", recoñeceu.
Pola súa parte, o presidente da Comisión Europea, Romano Prodi, sinalou onte que o BCE necesita un "período de gracia" de dous anos a partir do lanzamento do euro, en xaneiro de 1999 para poder "facer ben o seu traballo", pero estimou que actualmente o instituto emisor "funciona ben".
A Reserva Federal estadounidense (Fed) necesitou 20 anos para conseguir un funcionamento correcto, declarou durante un discurso pronunciado na inauguración da conferencia anual da Confederación da Industria Británica (CBI), principal organización patronal do país.
"Nós non necesitamos 20 anos, pero déixenos dous anos e farémo-lo noso traballo", engadiu o presidente da Comisión Europea.
A economía española freou o ritmo de crecemento no terceiro trimestre
A economía española moderou o seu elevado ritmo de crecemento no terceiro trimestre deste ano, segundo constata o Banco de España no seu informe correspondente ó mes de outubro, que cifra ó redor do 4 por cento o incremento do PIB de xullo a setembro respecto do mesmo período de 1999.
O freo débese nunha boa parte á reducción do consumo das familias, pola diminución da renda dispoñible e o aumento dos tipos.
O instituto emisor recomenda que a alza dos prezos pola crise do petróleo a asuman os "axentes económicos privados".
O informe do Banco de España indica que "logo dun primeiro semestre no que a taxa de variación do Producto Interior Bruto (PIB) real se mantivo estabilizada no 4,2 por cento,... os datos máis recentes amosan en xeral que se está atenuando o crecemento do gasto interno, sen que se aprecien cambios importantes na contribución da demanda exterior".
Esta situación é a que o leva a estimar que a economía medrou un 4 por cento no terceiro trimestre do 2000.
Así, a demanda interna alcanzou neste período unha taxa lixeiramente inferior ó 4,5 por cento (4,8 por cento de media no primeiro semestre).
A contribución negativa da demanda externa neta foi da orde de medio punto porcentual, similar á do trimestre anterior.
O Banco de España aprecia a desaceleración da demanda interna tanto no investimento como no consumo privado, aínda que admite que, posiblemente, sexa máis evidente neste último compoñente.
A desaceleración da renda real dispoñible e o incremento dos tipos de interese son as principais razóns da diminución do consumo privado, que o instituto emisor calcula que volverá aumentar para o terceiro trimestre nunha porcentaxe "lixeiramente inferior ó 4 por cento".
Pero o informe explícao tamén polo "esgotamento do impulso expansivo que exerceron as fortes ganancias de riqueza acumuladas nos exercicios precedentes sobre o gasto dos fogares", cunha especial incidencia no gasto en bens de consumo duradeiro (automóbiles especialmente).
Estas razóns explicarían tamén a evolución do investimento das familias en vivenda, "cun ciclo expansivo que poida que alcanzase xa o seu punto culminante".
Sen embargo, na obra pública detecta o Banco de España "un maior dinamismo", de maneira que o crecemento estimado para este agregado "pode que non difira significativamente do que se alcanzou no segundo trimestre".
A contribución do sector exterior ó crecemento segue sendo negativa, pero mantense na liña dos dous primeiros trimestres do ano.
As exportacións de bens e servicios desaceleráronse, como consecuencia dos resultados do sector turístico no verán, mentres que as importacións foron "acomodando a súa taxa de crecemento á da demanda final, algo menos expansiva".
É dicir, que o menor crecemento das exportacións se está compensando polo menor crecemento das importacións, "de acordo coa evolución da demanda final".
O Banco de España advirte que a perda acumulada de competitividade fronte ó resto da Zona Euro, como consecuencia do diferencial de prezos e custos, que non se pode compensar co tipo de cambio, está determinando que a economía española "non estea aproveitando plenamente o dinamismo dos mercados exteriores".
Estes factores tamén influíron nos peores resultados do sector turístico.
Montoro condiciona unha nova rebaixa de impostos ó control da inflación
O ministro de Facenda, Cristóbal Montoro, dixo onte que é pronto para fixa-lo momento no que o Goberno decidirá unha nova rebaixa do IRPF nesta lexislatura pero, unha vez logrado o equilibrio orzamentario, relacionou esa baixada co control da inflación.
"Canto antes saiamos das tensións inflacionistas, antes estaremos en condicións para unha nova baixada dos impostos", afirmou Montoro no transcurso dun almorzo de traballo organizado pola Asociación de Periodistas Parlamentarios (APP).
O titular de Facenda insistiu en que, nun momento de renovo inflacionista, se fai máis urxente gañar en estabilidade orzamentaria, pero considerou que "cando ceda a inflación" se poderán seguir baixando os impostos e facelo "con máis intensidade".
O secretario xeral de CCOO, José María Fidalgo, asegurou onte que a mesa de negociación sobre a protección social está "en proceso de desbloqueo" porque a Administración está disposta a facer propostas.
Antes de participar nunhas xornadas sobre seguridade laboral organizadas polo Instituto Sindical de Traballo, Ambiente e Saúde, engadiu que a renovación do acordo sobre pensións debería alcanzarse "con certa folgura", antes de finais de decembro, para que teña reflexo nos presupostos do 2001.
Neste sentido, Fidalgo dixo que non é "pesimista" e que non considera "difíciles" as medidas que se pacten para mellora-las retribucións máis baixas dos pensionistas porque as contas da Seguridade Social son boas.
Respecto da reforma do mercado de traballo, sinalou que as prioridades sindicais apuntan a reduci-la temporalidade e resolve-la cuestión da seguridade laboral, "que algo ten que ver coa precariedade", a diferencia das pretensións dos empresarios, que, indicou, queren reduci-los custos da contratación indefinida.
Fidalgo manifestou que aínda que a reforma laboral é un asunto "máis complexo" que a negociación sobre a protección social, os sindicatos "desexamos" que as reunións para lograr un acordo "básico" nesa materia "non duren moito".
Fixo fincapé en que o citado acordo é "máis necesario que nunca" porque hai unha sensación xeral de "vulnerabilidade" debido a unha certa preocupación polo crecemento do emprego e a causa do "desbocamento" da inflación.
A demanda de accións de Telefónica Móviles cuadriplica a oferta de accións
Os investidores responderon á Oferta Pública de Subscrición (OPS) de accións de Telefónica Móviles de maneira "moi satisfactoria" e en a penas dous días realizaron mandatos de compra por un importe case catro veces superior á oferta.
Así o explicou onte o presidente e conselleiro delegado de Telefónica Móviles, Luis Lada, en referencia á demanda dos investidores no conxunto dos tramos (minorista, institucional e internacional), cos que a compañía pretende ingresar entre 638.000 e 765.000 millóns de pesetas, segundo a banda de prezos non vinculante establecida no folleto de colocación.
En a penas dous días _a oferta comezou o venres pasado_ os investidores pediron títulos de Telefónica Móviles por un valor aproximado de 2,8 billóns de pesetas e, segundo os analistas, estas cifras multiplicaranse ata que finalice o período de mandatos o próximo día 17.
Na súa presentación ante analistas na Bolsa de Madrid, Lada sinalou que o obxectivo de Telefónica Móviles é converterse nun dos cinco grandes operadores globais de telefonía móbil.
Caixa Galicia aumenta a participación en Ebro Puleva ata o 2,5 por cento
Caixa Galicia aumentou a súa participación en Puleva ata o 6,5% co que obterá o 2,5% da futura Ebro-Puleva.
Representantes da caixa recibiron onte o comité de Leyma Ram, que amosou a súa preocupación polos efectos da fusión e reclamou máis apoio da Xunta e do resto das entidades ó sector lácteo.
Representantes da Corporación Financeira de Caixa Galicia confirmaron ós membros do comité de empresa de Leyma Ram que a entidade adquirira un 1,5% máis de Puleva, co que a súa participación no capital da láctea granadina sería na actualidade do 6%.
Isto supón que Caixa Galicia contará co 2,5% de Ebro Puleva trala fusión e que terá un conselleiro na cúpula do novo grupo.
Trala reunión, o comité de Leyma Ram fixo público un comunicado no que expresa a súa "preocupación e inquietude" polas repercusións que pode te-la anunciada fusión.
Tras amosarlle o seu agradecemento a Caixa Galicia pola "rapidez e axilidade" en recibilos así como "a preocupación" que demostran polos intereses galegos, o comité reclámalles ó resto de entidades financeiras da comunidade "que tomen boa nota" e anímaos a participar no proxecto "para que Galicia e Leyma Ram se poidan ver representadas nos consellos de administración de Ebro Puleva".
No seu comunicado o comité lembra que seguen pendentes de que tanto desde as consellerías de Economía e de Agricultura da Xunta como desde a cúpula de Ebro Puleva contesten ás súas peticións de entrevista.
Afirman que "nos preocupa a actitude de pasividade" que está mostrando a Xunta de Galicia.
Apoio inequívoco do Ecofin á política económica de Duisenberg
O Eurogrupo, o foro que agrupa os ministros de Finanzas dos países do euro, apoiou onte, sen ambigüidades, a política monetaria que está a desenvolver o presidente do Banco Central Europeo (BCE), Wim Duisenberg.
O presidente de quenda do Eurogrupo, o ministro francés de Finanzas, Laurent Fabius, expresou o apoio inequívoco de tódolos ministros dos Quince ás decisións do gobernador do Banco Central Europeo e evitou así unha nova vaga de críticas que debilite inda máis a súa credibilidade e a da moeda única nos mercados.
A pesar de que as tres intervencións nos mercados de divisas para revaloriza-lo euro, dúas o pasado venres e unha onte, non conseguiron coloca-la divisa europea nunha banda máis alta de cotización co dólar, Fabius dixo que esas actuacións se deben interpretar como unha proba da vixilancia continua do que pasa nos mercados.
Fabius non descartou que haxa novas intervencións do BCE nos próximos días porque tanto esta entidade como os ministros seguen "comprometidos no obxectivo dun euro forte que é bo para o crecemento da Eurozona e do resto do mundo".
Logo da cea que mantiveran o luns pola noite con Duisenberg, os membros do Eurogrupo seguen convencidos de que "hai marxe de apreciación para o euro" por mor da solidez dos datos fundamentais da economía europea.
"As intervencións son un signo de que o BCE segue con atención a evolución dos mercados e saudámo-las actuacións que a entidade realizou", salientou.
Os ministros están dispostos a mante-lo rumbo cara ó obxectivo dun euro forte, "que vai en interese de todos e é bo para o crecemento económico en Europa e no resto do mundo", sentenciou Fabius.
Como portavoz do Eurogrupo, o ministro francés quixo acala-lo que ata o de agora eran críticas ou dúbidas sobre as decisións que adoptou Duisenberg para soste-lo euro nos mercados e evita-la súa depreciación con respecto ó dólar e o ién.
O euro segue, sen embargo, depreciado en cerca do 26 por cento con respecto ó dólar e á cotización que alcanzou o un de xaneiro do 1999 cando apareceu nos mercados.
Tampouco hai cambio de rumbo na política económica da Eurozona.
O diagnóstico dos ministros segue sendo que as perspectivas económicas son positivas, cun crecemento económico robusto "por enriba do 3 por cento", dixo Fabius.
O comisario europeo de Economía, Pedro Solbes, confirmou estas previsións ó salientar que os prognósticos que Bruxelas divulgou o pasado abril para este ano "non só se cumprirán senón que poderían mellorarse".
Nembargantes, ambos recalcaron que permanecen vixiantes ós dous riscos posibles: a aceleración da inflación e un aumento da oferta ó que non poida facer fronte a capacidade de producción das empresas europeas.
Fabius admitiu que a inflación aumentou por mor da suba dos prezos do petróleo pero asegurou que a situación está baixo control porque a inflación subxacente, que exclúe os prezos dos productos enerxéticos, se mantén estable.
Futuro das pensións
Doutra parte, os ministros abordaron durante a reunión o problema que provocará o envellecemento da poboación sobre as finanzas públicas.
Os responsables económicos da Eurozona comprometéronse a vixila-la evolución deste problema unha vez ó ano para ver cómo o trata cada país, dado que na mellor das hipóteses o gasto público en pensións aumentará unha media de entre o 4 ou o 5 por cento do Producto Interior Bruto (PIB).
España, que segundo un informe do Comité de Política Económica da UE será un dos países máis afectados por ese fenómeno, xa deu pasos para solventa-lo problema, segundo explicou o vicepresidente económico, Rodrigo Rato.
"O superávit presupostario e os déficits cero da seguridade social e dos estados son a mellor garantía para as pensións do futuro, como o son tamén a creación de emprego e o crecemento económico, medidas nas que España xa deu pasos importantes a través das recomendacións do Pacto de Toledo e do Fondo de Reserva da Seguridade Social", salientou.
Endesa negocia a compra do 30 por cento de Snet, a segunda eléctrica francesa
Endesa está ultimando un acordo con Charbonnages de France (CDF) para adquirir un 30 por cento de Snet, segunda eléctrica francesa por potencia instalada, por un importe de 60.000 millóns de pesetas (360 millóns de euros), segundo informou onte a compañía.
A adquisición desta participación a CDF, que controla o 81 por cento de Snet (o 19% restante pertence a Electricité de France), débea ratificar inda o Goberno francés.
Os propietarios da empresa desenvolveron o proceso de venda do 30 por cento do grupo.
Descende nun 8,66 por cento a matriculación de coches durante o mes de outubro
Un total de 140.266 vehículos matriculáronse durante o pasado mes de outubro, o que supón un descenso do 8,66 por cento respecto do mesmo período do ano anterior, segundo os datos provisionais facilitados polas xefaturas provinciais de Tráfico.
No que vai de ano, matriculáronse 1.598.526 vehículos mentres que entre xaneiro e outubro do 99 as matriculacións foron de 1.589.855.
Así, nos primeiros dez meses do 2000 matriculáronse 8.761 coches máis có ano anterior, un incremento do 0,54%.
Caixanova asina un convenio para financiar 292 vivendas sociais
Caixanova asinou un convenio co Instituto Galego de Vivenda e Solo (IGVS) para financia-la construcción de vivendas sociais en diferentes puntos de Galicia, informou onte o Gabinete de comunicación desta entidade de aforro.
O acordo recolle a construcción dun total de 292 vivendas sociais destinadas a familias con ingresos inferiores a 0,7 veces o salario mínimo interprofesional.
A construcción destas vivendas, que contarán cun financiamento de Caixanova de 1.900 millóns de pesetas, realizarase nas localidades de Cee, Pontedeume e Ames na provincia da Coruña; en Sarria na de Lugo; Monteporreiro, Calvario, As Neves, Vilagarcía de Arousa e Cambados na provincia de Pontevedra.
O convenio subscrito entre a financeira nacida da fusión das tres entidades crediticias galegas, e o Instituto Galego de Vivenda e Solo (IGVS) ten por obxecto facilita-lo acceso á propiedade dunha vivenda a colectivos con baixos niveis de ingresos, a través de empréstitos hipotecarios a un tipo de xuro actual do 3,8 por cento e cun prazo de amortización que pode chegar a alcanzar os vinte anos.
Crecen os prezos industriais
Os prezos da producción industrial aumentaron un 0,9 por cento en setembro na zona euro e un 0,8 por cento na Unión Europea (UE), segundo as estimacións publicadas onte por Eurostat, a oficina de estatística da UE.
A alza rexistrada na zona euro o pasado mes de agosto foi do 0,3 por cento na zona euro e do 0,2 por cento nos Quince.
Durante o mes de setembro do 2000, o aumento dos prezos da producción industrial debeuse á forte alza rexistrada no sector dos bens intermedios, que aumentaron un 2,2 por cento na zona euro e un 2 por cento no conxunto da UE.
A alza dos prezos dos bens de consumo duradeiros e perecedeiros rexistraron un aumento menor que os prezos da producción industrial, un 0,1 e un 0,2 por cento na zona euro e na UE.
Os prezos de bens de investimento aumentaron un 0,1 por cento na zona euro e permaneceron sen cambios na Unión.
Portugal e Finlandia (ambos cun 1,3 por cento) foron os países onde se rexistrou un maior aumento dos prezos de producción industrial, seguidos de Francia e Holanda (ambos cun 1,1 por cento) e de España (cun 1 por cento).
Descende o paro nos Quince
O índice de desemprego descendeu na zona euro ata situarse no 9 por cento no mes de setembro, segundo as cifras publicadas onte por Eurostat, a oficina de estatística da Unión Europea (UE).
O pasado agosto, o paro rexistrado na zona euro (os países da moeda única) situábase no 9,1 por cento, unha décima por encima do índice actual, e en setembro do 1999 nun 9,8 por cento.
No conxunto da UE, o pasado mes de setembro o paro rexistrou un índice do 8,3 por cento, cun descenso con respecto a agosto do 2000 (8,4 por cento) e setembro do 1999 (9,1 por cento).
Luxemburgo, cun 2,1 por cento; Holanda, co 2,7 por cento; Austria, co 3,2 por cento, e Portugal, cun 3,8 por cento, son os países membros da UE cun índice máis baixo de desemprego.
España continúa sendo o país con maior número de parados da Unión Europea, cun nivel de desemprego do 14,4 por cento, segundo Eurostat.
Irlanda experimentou un descenso do paro dun 5,5 por cento a un 4,3 por cento, igual que Suecia (do 7,1 por cento ó 5,5 por cento) e Holanda (do 3,2 por cento ó 2,7 por cento), países onde se rexistrou unha maior diminución nos últimos 12 meses.
Fenosa investirá 7.000 millóns nunha planta de coxeración en Gana
Unión Fenosa Energías Especiales pechou un acordo coa compañía eléctrica nacional de Gana, Electricity Company of Ghana, e co grupo británico Commonwealth Development Corporation e socios locais para a construcción dunha planta de coxeración en Gana.
O investimento nesta planta ascende a uns 7.000 millóns.
Fenosa controla a maioría do capital da planta, que se abastecerá de fuel residual da refinería de Tema Oil Refinery.
Toda a producción eléctrica da nova planta venderáselle a Electricity Company of Ghana.
Existe a posibilidade de duplica-la potencia da central, que terá 30 MW, cando chegue gas natural da zona procedente do gasoducto nixeriano.
Con este proxecto, Fenosa incrementa o seu crecemento neste país, onde xa contaba con dous acordos previos:
un para promove-lo desenvolvemento de proxectos conxuntos no sector enerxético e outro para a elaboración dun proxecto de subministración de electricidade.
A Xunta, a prol dos proxectos de Einsa e Fibras del Noroeste
A Comisión delegada da Xunta para Asuntos Económicos acordou onte emitir informe favorable dos proxectos de investimentos por parte das empresas Fibras del Noroeste e Einsa Print International.
Co informe favorable, as empresas poderán acollerse ás axudas destinadas a proxectos que favorezan a creación e o mantemento de emprego estable.
O proxecto de Fibras del Noroeste prevé un investimento subvencionable de 11.374 millóns de pesetas para a ampliación e modernización das instalacións que a sociedade ten en Rábade, Lugo.
Pola súa parte, Einsa Print International promove un investimento subvencionable de 6.374 millóns para a construcción e o equipamento dunha nova planta nas Pontes de García Rodríguez.
A téxtil Montoto merca as últimas parcelas do parque lalinense
Os últimos 16.000 metros cadrados dispoñibles no parque empresarial Lalín 2000 vendéronselle á empresa de xéneros de punto Montoto, que pagou polos terreos 115 millóns de pesetas, segundo informou a Consellería de Política Territorial.
Desta forma, o parque de Lalín súmase ós de Ribeira-Xarás (A Coruña), Bueu (Pontevedra), Pereiro de Aguiar (Ourense), Vilalba e Meira (Lugo) onde tamén están vendidos o cen por cento dos seus terreos.
No conxunto dos 29 parques empresariais que desenvolve a Xunta as vendas superan o 79 por cento do solo.
O IGVS e a empresa pública Xestur-Pontevedra están xestionando ante o concello a posible ampliación do parque empresarial Lalín 2000.
Pescanova obtivo 1.317 millóns de beneficios ata setembro
O Grupo Pescanova alcanzou, a 30 de setembro, uns beneficios despois de impostos de 1.317 millóns de pesetas, o que supón un crecemento do 80% respecto dos 719 millóns do mesmo período do ano anterior.
O beneficio bruto ascendeu a 2.192 millóns de pesetas, un 100,5 por cento máis que en 1999.
Segundo informou a empresa a través dunha nota de prensa, a entidade alcanzou a finais do terceiro trimestre deste ano unha cifra de negocio de 84.421 millóns de pesetas, cun crecemento do 61,6% sobre o mesmo período do exercicio anterior.
Pescanova considera que estas cifras demostran a liña de crecemento do exercicio actual e sinala que no terceiro trimestre deste ano continuou a súa expansión na área de acuicultura, ademais de consolida-los seus recursos pesqueiros naquelas especies con maior demanda nos mercados nos que opera.
Engade a entidade que as cifras do terceiro trimestre se corresponden cunha liña positiva de crecemento nos diferentes ratios que mantén ó longo do actual exercicio, e que tamén obedece á tendencia reflectida nos últimos anos.
O grupo Pescanova ten un capital social de 9.983.160.000 pesetas (60 millóns de euros), 3.000 traballadores e 120 barcos, que pescan en caladoiros de todo o mundo.
O maior accionista do grupo Pescanova é ICS Holdings LTD que ten o 19,74 por cento do accionariado, seguido da Sociedade Anónima de Desenvolvemento e Control co 14,55 por cento, Inverpesca, S.A. co 12,01% Manuel Fernández Sousa co 10,29% e Caixa Galicia que se sitúa como o quinto maior accionista co 8% das accións.
Caixavigo e Ourense ten o 5% deste grupo empresarial, líder de conxelados e precociñados.
As bolsas reaccionaron á baixa fronte á crecente incerteza
Pendentes do reconto de votos no estado de Florida, as bolsas de Wall Street volveron onte, xoves, a reaccionar á baixa e con volatilidade á incerteza que existe sobre quén será o próximo presidente de Estados Unidos.
Os investidores, sen embargo, pareceron apostar por aqueles sectores como tabaco, petróleo e medicinas que hipoteticamente se beneficiarían máis dunha victoria do republicano George Bush, anque as ganancias non foron en tódolos valores nin moi significativas.
"Sobre todo, os mercados odian a incerteza.
Son días de preocupación no fondo", declarou o conselleiro delegado do fondo de investimentos Kobrick, Fred Kobrick, quen, por outro lado, dixo que nunca se pensou que o impacto dos comicios fose tan grande.
Sexa pola incerteza sobre o gañador nas eleccións ou polas malas noticias sobre a reducción dos beneficios empresariais, Wall Street acumula dúas xornadas seguidas á baixa, especialmente no mercado Nasdaq que desde o martes e ata o mediodía de onte caera case un 7 por cento.
A media Dow Jons de Industriais, o máis significativo da Bolsa neoiorquina, perdeu o mércores o equivalente a un 0,41 por cento de valor e a media xornada de onte caía outro 0,57 por cento.
O mercado onde se cotizan as principais compañías de novas tecnoloxías, ordenadores e internet perdía a mediodía 47,31 puntos, un 1,46 por cento, ata os 3.184,39, despois de que o día anterior caera un 5,69 por cento.
A impresión xeral é que unha victoria de Bush debe producir un ascenso a curto prazo de Wall Street arrastrado polos sectores que se pensa se beneficiarían máis, anque os analistas recoñecen que, en último lugar, todo dependerá da marcha da economía.
O mercado de bonos, por outra parte, percíbese como perdedor no caso de que o gobernador de Texas chegue á Casa Branca xa que se tería que cumpri-la súa promesa de reduci-los impostos, reducindo así o superávit do goberno federal.
Un forte recorte dos impostos, pensan algúns, podería incentivar un excesivo crecemento económico e unha maior presión inflacionista, o que provocaría unha nova suba dos tipos de interese por parte da Reserva Federal.
Ó mediodía, os bonos do Tesouro a 30 anos subían de prezo seguindo a tendencia do martes e o seu rendemento, que se move en sentido inverso ó valor, caía ata o 5,84 por cento fronte ó 5,89 por cento con que pecharan o martes pasado.
Segunda intervención do BCE en favor do euro nunha semana
O Banco Central Europeo (BCE) volveu durante a xornada de onte, xoves, a recorrer a unha intervención en solitario nos mercados de divisas para apoia-la moeda única europea e xustificouna coas repercusións negativas dunha moeda débil para a economía mundial.
A cuarta compra unilateral de euros do BCE desde o venres pasado desenvolvíase cando a divisa única se atopaba relativamente maltreita fronte ó dólar e ó ien e sen que puidese esperarse unha colaboración da Reserva Federal norteamericana.
A incerteza creada polo reconto de votos en Florida, do que depende a elección do próximo presidente estadounidense, facía máis que improbable unha nova cooperación das autoridades monetarias de EEUU co banco europeo para defende-lo euro.
O gardián da política monetaria europea interveu por vez primeira en favor do euro, xunto cos bancos centrais de EEUU, Canadá, o Reino Unido e Xapón, o 22 de setembro nun esforzo por dete-la súa depreciación e combate-las presións inflacionistas en Europa.
Como nas demais ocasións, a entidade europea comunicoulles ás autoridades monetarias do Grupo dos Sete (G-7) países máis industrializados a operación de onte, segundo un portavoz.
A penas coñecerse a adquisición de euros pola entidade, a eurodivisa recuperouse ata os 0,8625 dólares (192,91 pesetas), comparado cos 0,8546 dólares (194,69 pesetas) de onte pola mañá, pero cara ás 16.10 horas GMT caera ata os 0,8585 dólares, unhas 193,81 pesetas.
Os once bancos do Eurosistema dispoñen actualmente de 276.000 millóns de euros en moeda estranxeira, dos que 39.500 millóns de euros están en mans do instituto europeo, dixo un portavoz do BCE.
A OPEP aumentará a producción se continúa a alza de prezos
O presidente da Organización de Países Exportadores de Petróleo (OPEP), Alí Rodríguez, informou que o cártel podería aumenta-la súa producción novamente se os prezos se manteñen elevados.
Rodríguez dixo que "é bastante probable o incremento, sobre todo porque actualmente hai factores de drenaxe de inventarios e de aumento de demanda".
Explicou que os prezos do petróleo seguen altos influenciados pola onda de frío no norte de Estados Unidos, porque incrementa a demanda e causa un forte impacto especulativo.
"Esa situación unida á moi lamentable crise de Oriente Próximo son factores extraeconómicos que están influíndo nos prezos", engadiu.
O barril de petróleo OPEP cotizouse este mércores en 33,23 dólares, continuando a súa alza sobre o teito máximo establecido polo cártel de 28 dólares.
O presidente da OPEP non detallou cándo podería anunciarse este novo aumento de producción, que sería o quinto ordenado polos once socios petroleiros no que vai de ano.
O último produciuse o pasado 31 de outubro, cando sacou ó mercado mundial 500.000 barrís diarios para tratar de conte-la suba de prezos tras 20 días de continua subida.
O aumento da demanda continuará polo menos ata o primeiro trimestre do 2001.
Segundo estimacións da Axencia Internacional de Enerxía prevén que para os últimos meses deste ano e o primeiro trimestre do próximo, a demanda mundial de cru aumentará en 2 millóns de barrís diarios.
Un informe da AIE indica que este incremento estará repartido polos países da OPEP e os demais productores.
Zeltia aplicará un plan de incentivos na súa dirección
A empresa galega Zeltia pretende aplicar un plan de incentivos destinado ós directivos deste grupo empresarial dedicado, entre outras actividades, á fabricación de productos farmacéuticos.
O plan de incentivos ós directivos é un dos puntos da orde do día da asemblea extraordinaria que Zeltia celebrará o próximo día 29 no Club Financeiro de Vigo.
Nesta asemblea o Consello de Administración someterá, tamén, á aprobación dos accionistas unha ampliación de capital liberada, con cargo á reserva de prima de emisión, por un importe nominal de 1.997.138 euros (332.295.803'268 pesetas) e a emisión de 39.942.778 novas accións.
Esta ampliación representará para cada accionista unha nova participación gratis por cada catro accións antigas e con ela o Consello de Administración pretende aumenta-la liquidez do valor da empresa e a remuneración do conxunto do accionariado.
O grupo empresarial Zeltia, na súa última asemblea xeral extraordinaria, celebrada o pasado 29 de agosto, aprobara o desdobramento das accións, a razón de catro novas por cada unha das antigas e unha reducción de capital con devolución de contribucións, mediante un descenso do valor nominal das accións.
Zeltia completou unha ampliación de capital coa emisión de 4.800.126 novas accións, que proporcionaron un total de 48.320 millóns de pesetas.
O banco pídelles paciencia ós que esperan unha recuperación
Os temores dun repuntamento da inflación, que en setembro se colocou nun 2,8 por cento de media na eurozona, e a inflación importada que motivou a debilidade do euro, ante todo pola compra de petróleo en dólares, están detrás da decisión do BCE de apoia-lo euro.
Esta entidade afirma que o tipo de cambio do euro non reflicte os fundamentos económicos dos once países da Unión Monetaria.
Nun foro económico en Viena, a membro do Comité Executivo do BCE, Sirkka Hamalainen, pediulles onte paciencia ós que esperan unha rápida recuperación do euro e asegurou que os mercados de divisas non están equivocados na valoración do euro, senón que teñen perspectivas distintas e a máis curto prazo cós bancos centrais.
Tamén opinou que os bancos emisores da eurozona aínda están demasiado centrados no tipo de cambio, o que non está xustificado pola escasa dependencia que a Unión Monetaria ten agora do mercado exterior, case tan pequena como a de Estados Unidos, pero expresou a súa convicción de que esta postura cambiará.
A OCDE e os impostos.
O tema dos impostos é un dos asuntos máis delicados, por non dicir o máis delicado, para calquera Goberno.
É un asunto que afecta ó peto dos gobernados e admite poucas frivolidades.
No ano 1996, o Goberno do Partido Popular fixo da futura rebaixa de impostos unha das súas bandeiras.
Agora, a Organización para a Cooperación e o Desenvolvemento Económico (OCDE), da que forman parte os 29 países máis desenvolvidos do mundo, puxo as cousas no seu sitio.
No seu último informe, a OCDE asegura que, en contra do que parece e do que se publicita, o Goberno de José María Aznar detrae para o Estado máis diñeiro dos petos dos cidadáns que hai tres anos.
En concreto, 35,1 pesetas de cada 100, fronte ás 32,8 en 1995 ou as 34,2 en 1996.
É máis, engade que España subiu a presión fiscal en tres anos o dobre que a media dos países da UE (2,5 puntos fronte a 1,2).
Certo é que o Goberno aprobou unha rebaixa dos impostos directos.
Pero estes non son os únicos que se pagan.
Hai tamén impostos indirectos _máis inxustos porque afectan a todos por igual_ e a suma de ambos, directos e indirectos, fai que o Executivo non poida presumir de sensibilidade social.
Pagamos máis anque digan que pagamos menos.
Dío a OCDE.
Rato afirma que a fusión de Air Europa e Iberia pode interferir na competencia
Antes de que se produza terá que pasar polo filtro da competencia.
O vicepresidente segundo do Goberno e ministro de Economía, Rodrigo Rato, dixo onte que a absorción de Air Europa por Iberia terá que ser revisada polo Servicio de Defensa da Competencia, xa que "pode supoñer unha concentración moi importante nalgúns aspectos", durante a súa visita á feira comercial Expohábitat que se celebra estes días en Xangai (China).
O ministro de Economía precisou que o Servicio de Defensa da Competencia, primeiro, e o Tribunal de Defensa da Competencia, despois, "terán que da-la súa opinión sobre as consecuencias" da operación.
Ámbalas empresas recoñeceron o día 30 do mes pasado que están realizando un proceso de negociación para a integración de Air Europa en Iberia.
Tamén se referiu Rato á última intervención do BCE en favor do euro e reiterou que "o Banco Central actúa cando é necesario".
O titular de Economía manifestou que "o interese de Europa é ter unha moeda estable e forte".
Solbes asegura que o euro está infravalorado entre un 20 e un 25 por cento
O comisario europeo de Asuntos Económicos e Monetarios, o español Pedro Solbes, apostou onte por unha recuperación do euro nun prazo medio, dado que, dixo, "segundo os nosos cálculos a divisa europea está infravalorada entre un 20 e un 25 por cento".
"O euro debería recuperarse, xa que a economía dos Estados Unidos está freando, e o tipo de cambio actual non pode aceptarse como sostible nun prazo medio", engadiu Solbes durante a súa participación na XIX Reunión do Círculo de Economía, celebrada en Sitges.
Solbes fixo estas declaracións despois de que o Banco Central Europeo (BCE) fracasase o xoves nun novo intento de dar apoio á divisa europea, que cerrou a xornada a 0,8531 dólares _195 pesetas_, unhas intervencións que, segundo o comisario, "teñen o apoio da Comisión (Europea), como tódalas actuacións do BCE".
O comisario europeo evitou falar de paridade do euro co dólar pero apostou por unha futura recuperación "cando a determinen os mercados".
Siemens e Toshiba, xuntos para crear móbiles de telefonía UMTS
O consorcio alemán Siemens e o xaponés Toshiba estableceron unha alianza a longo prazo para o desenvolvemento conxunto de teléfonos móbiles de terceira xeración (UMTS).
Os primeiros modelos deberán saír xa ó mercado a principios do 2002.
Ambas empresas combinarán a tecnoloxía W-CDMA de Toshiba e a tecnoloxía GSM de Siemens para crear aparellos con conexión de banda ancha e capaces de enviar e recibir datos, imaxes e mesmo vídeo.
O Euro e cru levan á inflación ó 4%, o teito de hai cinco anos
A inflación continúa a súa escalada.
Os prezos subiron en outubro tres décimas, co que o IPC interanual, a variación dos prezos nos últimos doce meses, se sitúa no catro por cento, o dobre da previsión inicial do Goberno e a taxa máis alta dende nadal do 1995.
Nos dez primeiros meses a inflación medrou un 3,3 por cento.
O índice de prezos ó consumo (IPC) subiu tres décimas (0,3) en outubro na comunidade autónoma galega, co que a inflación interanual se sitúa no 3,6%, segundo os datos que fixo públicos o INE.
No que vai de ano, os prezos aumentaron en Galicia un 3%.
Os carburantes, os alimentos sen elaborar e os custos da ensinanza universitaria foron en outubro os responsables do último descalabro dos prezos, que o Goberno cualificou como "non positivo".
Os datos do IPC superaron unha vez máis as peores previsións.
As maiores subidas corresponderon ós grupos de vivenda e cultura, con alzas de sete décimas, seguidos do vestido (0,5 por cento), transporte (0,4 por cento), a alimentación e os servicios médicos (0,3 por cento) e enxoval (0,2 por cento).
A inflación só baixou nos servicios turísticos.
As últimas subas dos prezos dos carburantes tamén deixaron a súa pegada na evolución do IPC de outubro.
Os productos enerxéticos proporcionaron unha suba do 1,5%, mentres que carburantes e combustibles contribuíron cun 1,9%
Deste xeito, o incremento acumulado no que vai de ano sitúase no 11,9 e no 16% respectivamente.
Mentres, a inflación subxacente, que non mide a evolución dos prezos dos productos enerxéticos e dos alimentos sen elaborar, aumentou unha décima durante o pasado mes para situarse no 2,5 na taxa anual e no 2,8 por cento nos últimos doce meses.
O novo repuntamento dos prezos foi común a tódalas comunidades autónomas, encabezadas por Castela A Mancha cunha suba de cinco décimas, Castela León, Madrid, e Ceuta e Melilla (0,4%).
A comunidade menos inflacionista foi o País Basco, onde os prezos subiron unha décima.
En Galicia
Por sectores, en Galicia o crecemento máis importante rexistrouno o da vivenda, que aumentou un 1%, o que fai que no que vai de ano aumentara un 4,1% e nos últimos doce meses o seu prezo medrase un 5,5%
Séguenlle o da cultura, que experimentou un aumento do 0,8%, aínda que no que vai de ano aumentou só un 1,8% e nos últimos 12 meses un 1,6%.
Por provincias, a máis inflacionista foi Lugo, onde os prezos medraron un 0,8 por cento, un 3,2 por cento no que vai de ano e un 3,6 por cento nun ano.
Na Coruña, os prezos experimentaron unha suba dun 0,3%;
no que vai de ano, un 3%, mentres que a inflación interanual se sitúa nun 3,4%.
En Ourense e Pontevedra a suba foi do 0,2%.
Galicia mellora a converxencia coa UE pero perde posicións en España
O crecemento económico galego do pasado ano alcanzou o 3,83%, 4 décimas por debaixo da media española e un punto por encima da media dos países da UE, segundo o Informe 1999 sobre a Situación Sociolaboral na Comunidade de Galicia, elaborado polo Consello Galego de Relacións Laborais, que sostén que ese incremento xerou a maior suba porcentual de emprego neto desde 1987, a pesar de quedar por debaixo da media estatal.
Deste xeito, Galicia mellorou a súa converxencia con Europa o pasado ano anque perdeu posicións respecto do resto de España.
O crecemento económico en Galicia durante 1999 alcanzou o 3,83 por cento, catro décimas por debaixo da media española e un punto por encima da media dos países da UE, segundo recolle o informe sobre a situación sociolaboral en Galicia en 1999, elaborado polo Consello Galego de Relacións Laborais (CGRL).
Deste xeito, Galicia mellorou a súa converxencia respecto a Europa o pasado ano anque perdeu posicións respecto do resto de España.
En 1999 o PIB en Galicia por habitante situábase no 85,6 por cento respecto da media nacional, mentres que un ano antes esta porcentaxe era do 86 por cento.
En referencia á UE, o PIB galego era en 1999 un 71,2 por cento da media comunitaria, mentres que un ano antes esta porcentaxe era un punto inferior, o 70,1%.
Se tomamos como base o ano 1995, Galicia mantén o mesmo PIB per cápita respecto do conxunto de España (85,6%) pero si que mellorou as súas posicións respecto da UE, ó pasar do 67,8 por cento ó 71,2 por cento da media do PIB per cápita comunitario.
O comportamento é moi dispar entre as distintas comunidades, así Estremadura mellorou posicións respecto de España e a UE desde 1995, mentres que Asturias sofre un considerable empeoramento respecto a España e, en cambio, mellora respecto á UE.
No que se refire a aspectos laborais, a presidenta do CGRL, Teresa Pedrosa, cualificou onte de 'positiva' a evolución do mercado de traballo en Galicia durante o pasado ano.
En 1999 creáronse uns 28.000 empregos, o desemprego baixou un 3,6% e a poboación ocupada aumentou nun 3,1 por cento.
O informe conclúe que a finais de 1999 Galicia presentaba o menor valor absoluto de paro estimado _182.800 persoas_ desde 1992.
Sen embargo, por primeira vez a taxa de paro en Galicia segundo a EPA supera a media española (nun punto e mantense "moi por encima" dos valores que alcanzan na UE e a OCDE, segundo conclúe o mesmo informe, que tamén apunta que a xeración de emprego en Galicia continuará estando nos vindeiros anos por debaixo da media española, aínda que esta tendencia poderá atenuarse por mor de que a reducción de empregos agrarios en Galicia será cada vez menor e crearanse máis empregos noutros sectores.
O estudio destaca tamén que por terceiro ano consecutivo aumenta a media anual do número de cotizantes ou traballadores en alta, con respecto ós pasivos ou pensionistas no sistema da Seguridade Social.
Pese a este incremento, a proporción de activos/pasivos en Galicia é moito máis desfavorable para os cotizantes cá media española.
Número de contratacións
Respecto da contratación, o informe sinala que o número de contratos rexistrados en Galicia en 1999 aumentou en case un 15 por cento respecto do ano anterior (638.425 contratos en total).
Un 91 por cento da contratación que se realiza en Galicia é conxuntural, aínda que durante 1999 se incrementaron nun 9% os contratos indefinidos e creceron nun 45% a conversión de contratos temporais en indefinidos.
No que se refire ás cifras de sinistralidade laboral, durante 1999 rexistrouse un aumento dela en Galicia semellante ó rexistrado no conxunto de España (12,4%).
Por actividades, a construcción é a que rexistra máis accidentes e os seus traballadores, con o 34% do total, sofren o 57 por cento dos accidentes.
Na relación número de accidentes/traballadores, Galicia está 15 puntos por debaixo da media
En accidentes de traballo mortais, Galicia pasa a ocupa-lo terceiro posto no total de comunidades autónomas cando en 1998 ocupaba a primeira posición.
Igual ca no resto de España, durante 1999 rómpese en Galicia a tendencia decrecente en canto a cifras de conflictividade laboral.
Incrementou o número de folgas e os días de folga, os traballadores participantes nelas e as xornadas non traballadas.
Os expertos vaticinan que o BCE manterá hoxe os tipos de interese
O Consello de Goberno do Banco Central Europeo (BCE) manterá os tipos de interese dos países que compoñen a zona euro no 4,75 por cento na reunión que se celebrará hoxe, segundo a maioría dos expertos, que afirman que a inflación na UE xa chegou ó cume.
A falta dos datos definitivos sobre a inflación de outubro, os 17 membros do Consello deixarán intacto o mínimo de poxa para as operacións principais de refinanciamento para as entidades.
En Alemaña, motor económico da área, a inflación interanual mantívose en outubro no 2,4 por cento, por riba do tope establecido polo BCE, pero moi por debaixo do 4 por cento que rexistrou España, conforme o Instituto Nacional de Estatística (INE).
No Reino Unido, segunda economía europea, aínda que fóra da eurozona, os prezos subiron o mes pasado só un 2 por cento, fronte ó 2,2 por cento do mes anterior, mentres que Francia rexistrou un descenso da inflación do 2,3 ó 2,1 por cento.
Neste sentido, o BCE insistía no seu boletín de novembro "no carácter temporal da inflación" e en que a súa orixe se debe a "factores externos", como o encarecemento do cru.
"Se, como esperan os mercados, o petróleo non segue subindo, o efecto das últimas subas de prezos dos carburantes na inflación descenderá gradualmente", sinalaba o informe da entidade monetaria.
Así mesmo, o BCE recorda que o seu obxectivo é "mante-la estabilidade monetaria no medio prazo" e que a súa política "non se acomodará ás tendencias inflacionistas da eurozona".
Harald Finger, analista de Deutsche Bank Research, díxolle onte a Efe que a evolución da inflación das principais economías da área no último mes "fai que agora non sexa necesaria unha suba dos tipos".
"O euro necesita apoio, igual que antes, pero o BCE céntrase nos prezos e estes alcanzaron o seu cumio en setembro e en outubro empezaron a frea-lo seu crecemento", asegurou Finger, que engadiu que unha suba dos tipos sería ademais "un risco" para os mercados de valores, que neste momento "están especialmente inestables".
Dixo que unha subida do prezo do diñeiro sería interpretada nas bolsas "como un sinal de debilidade do euro" e resultaría "contraproducente".
Algúns analistas engaden que o crecemento do diñeiro en circulación na eurozona, que no período comprendido entre xullo e setembro se mantivo no 5,5 por cento, tamén afasta a posibilidade de que o banco europeo decida eleva-los tipos.
Gerhard Grebe, do banco alemán Julius Baer, considera que o crecemento da masa monetaria na área euro "se achega ó 4,5 por cento, valor de referencia fixado polo banco", e prevé que a inflación descenderá no 2001 ata un 2,1 por cento.
Outros expertos afirman que un aumento dos tipos na reunión de hoxe sería negativo, dados os signos de desaceleración do crecemento económico na área.
Da recuperación do euro dependerá en boa parte que se trunque a inflación importada, ante todo as importacións do cru.
O Comité de Sabios prevé a recuperación da moeda única ó longo do 2001
O Consello Asesor de Economistas do Goberno alemán, os chamados "cinco sabios", espera que o euro experimente unha recuperación ó longo do ano 2001.
"Actualmente, a devaluación do euro vai en contra dos datos económicos fundamentais pero a experiencia ensínanos que nun prazo medio estes sempre terminan impoñéndose, polo que podemos esperar para o ano vindeiro unha recuperación da moeda única", sinalou Jürgen Donges, presidente do Consello.
Sen embargo, Donges, trala presentación do informe anual dos cinco sabios, non quixo facer prognósticos precisos acerca da cotización que poida ter o euro nos próximos doce meses.
Outra razón pola cal Donges espera unha recuperación da moeda única fronte ó dólar é que o ano próximo a diferencia entre o crecemento entre os Estados Unidos e a Eurozona non será tan forte.
"Creo que haberá unha recuperación pero non quero facer aquí prognósticos precisos porque son practicamente imposibles", dixo.
Por outra banda, Donges criticou as intervencións do BCE para estabiliza-lo euro por considerar que ese tipo de medidas non acostuman conseguir nada "cando o mercado, pola razón que sexa, decide votar contra unha divisa".
O gasto en alimentación aumenta un 5,3 por cento
O gasto en alimentación nos fogares españois durante o primeiro semestre do ano ascendeu a 3,246 billóns de pesetas, o que supón un crecemento do 5,32 por cento en relación co mesmo período de 1999; mentres que en volume o aumento foi do un por cento.
Así consta no último avance do panel de consumo do Ministerio de Agricultura, que onte presentou o director xeral de Alimentación, Francisco Simón Vila.
Este informe detalla que, entre xaneiro e xuño, o gasto en alimentos en hostalería e restauración aumentou un oito por cento, en tanto que en volume subiu un dous por cento.
No primeiro semestre, o gasto total na alimentación _sumando o consumo no fogar xunto con hostalería e restauración_ creceu un seis por cento e en volume, un 1,2 por cento.
Sobre o incremento do gasto, Francisco Simón Vila indicou que, en parte, se explica pola tendencia a productos de maior calidade.
O director de Alimentación destacou o incremento do consumo de froita fresca no fogar _que en volume subiu un 11,6 por cento e en valor, un 9,8 por cento, fronte á tendencia negativa de 1999_ e apuntou como causas as campañas de promoción e a maior información sobre os beneficios da dieta mediterránea.
Entre xaneiro e xuño, aumentou en volume un 11,9 o consumo de bolería, pastelería, galletas e cereais;
un 7,8 por cento, o de pratos preparados;
un 5,9 por cento, hortalizas frescas, e entre un tres e nun un por cento o de gasosas e bebidas refrescantes, productos da pesca, derivados lácteos, carne e pan.
Non obstante, o maior crecemento do gasto rexistrouse en bolería, pastelería, galletas e cereais que subiu un 15,2 por cento, seguido de derivados lácteos (11,3 por cento), gasosas e bebidas refrescantes (nove por cento), productos derivados da pesca e froita fresca (oito por cento, cada un).
Polo contrario, os alimentos que diminuíron o seu peso na cesta da compra foron, por orde de importancia, as patacas frescas (-10,6 por cento), viños (-9,6 por cento), pastas (-8,2 por cento), aceite de oliva (-7 por cento), arroz (-5,6 por cento), legumes (-5,4 por cento) e leite (-5,4 por cento).
Sobre o consumo do aceite de oliva, Simón Vila dixo que o descenso relaciónase coa suba de prezo nos primeiros meses do ano, pero advertiu de que o seu consumo xa se está recuperando e así, en xuño, aumentou en volume un 14,6 por cento.
Puleva obtén un beneficio de 3.894 millóns de pesetas ata setembro
O Grupo Puleva obtivo un beneficio neto consolidado de 3.894 millóns de pesetas nos nove primeiros meses do ano, o que representa un incremento do 11,25 por cento respecto do mesmo período do ano anterior, informou onte a compañía á Comisión Nacional do Mercado de Valores (CNMV).
Así mesmo, Puleva alcanzou unha cifra de negocio de 44.495 millóns de pesetas fronte ós 64.170 millóns rexistrados nos tres primeiros trimestres do ano 1999, o que supón un crecemento de máis do 44%
Segundo a compañía, estes datos reflicten a evolución positiva do grupo e representan unha mellora na calidade do resultado como consecuencia da estratexia de ofrecer productos de maior valor engadido.
Os consellos de administración de Puleva e Azucarera Ebro Agrícolas, que hai pouco constituíron o grupo Ebro-Puleva, aprobaron o pasado día 23 de outubro a fusión de ámbalas compañías que dará lugar ó primeiro grupo alimentario español.
As xuntas xerais de accionistas de ámbalas sociedades foron convocadas para os días 13 e 14 de decembro, en primeira e segunda convocatoria con obxecto de aproba-la fusión.
Telefónica gaña 246.000 millóns de pesetas no que vai de ano
O Grupo Telefónica gañou 1.483,7 millóns de euros (246.866,9 millóns de pesetas) nos nove primeiros meses do ano, o que supón un 5% máis que no mesmo período de 1999, segundo os datos comunicados onte á Comisión Nacional do Mercado de Valores.
Nestes resultados inclúense xa os resultados das filiais internacionais Telesp, TeleSudeste Celular, Telefónica CTC Chile, Telefónica de Argentina, Telefónica de Perú, Publiguías e CRT Celular.
Telefónica comunica que estes beneficios se ven afectados polas provisións destinadas á actualización de obrigacións do persoal de Telefónica (basicamente plans de regulación de emprego) e ó saneamento de investimentos por un importe conxunto de 463,8 millóns de euros (80.480,9 millóns de pesetas) e que sen estas provisións, os beneficios aumentarían un 15,7 por cento.
Os ingresos por operacións creceron un 25,8 por cento e situáronse en 20.754,6 millóns de euros (3,453 billóns de pesetas) ós que Telefónica Móviles contribuíu cun 34,2 por cento.
O Ebitda (resultados antes de impostos, intereses e amortizacións) creceu un 8,7 por cento ata os 8.886,8 millóns de euros (1,478 billóns de pesetas).
Telefónica destaca que a contribución a este parámetro da actividade internacional co 50,1 por cento do total.
O beneficio antes de impostos era de 2.570,1 millóns de euros (427.628,6 millóns de pesetas), un 4% máis que hai un ano.
O resultado de explotación subiu un 4,8 por cento ata os 3.838,5 millóns de euros (638.672,6 millóns de pesetas).
O número de accións era de 3.548,5 millóns, 12,5 por cento máis que hai un ano, debido ás sucesivas ampliacións de capital realizadas pola empresa.
Rodrigo Rato recoñece que as cifras son malas
O vicepresidente do Goberno español e ministro de Economía, Rodrigo Rato, recoñeceu que as cifras anunciadas onte do IPC "non son satisfactorias".
Rato declarou en Londres _onde asiste á feira mundial do turismo_ que "o Goberno entende e acepta perfectamente as críticas" pola evolución dos datos do IPC.
"Unha parte desa evolución _explicou_ está relacionada con dous elementos que non nos foron favorables, como é a evolución do euro e a suba do petróleo.
Temos que seguir facendo un esforzo _engadiu_ para reducir tensións inflacionistas...
O Goberno está contribuíndo á estabilidade macroeconómica a través dunha política presupostaria que nos permitirá unha estabilidade presupostaria desde o ano 2001".
Os sindicatos consideraron moi negativo o crecemento dos prezos en tres décimas durante o pasado mes.
Desde CCOO reclamóuselle ó Goberno que cambie a previsión de inflación para o vindeiro ano para aproximala ó 2,5% e que rebaixe de forma inmediata nun punto do IVE para os productos de primeira necesidade e acusou tanto ó Executivo como ós empresarios de se-los principais culpables da alza de prezos.
Pola súa parte, UGT apelou ó Goberno para que "asuma o seu fracaso en política de prezos" e adopte as medidas necesarias para conte-la inflación.
O sindicato reclamou a fijación dun mecanismo automático de recuperación do poder adquisitivo para os colectivos máis desfavorecidos pola desviación do IPC (desempregados e perceptores do salario mínimo), así como os empregados públicos.
Mentres, o secretario xeral de Política Económica e Defensa da Competencia, Luis de Guindos, atribuíu a suba do índice de Prezos ó Consumo, que cualificou como "temporal" para os efectos da depreciación do euro, que contribuíu en máis de medio punto á inflación no que vai de ano, e á alza dos carburantes.
O Goberno confía en que a política monetaria máis restrictiva coas últimas subas dos tipos de interese axuden a conte-los prezos.
O portavoz de Economía de IU, Gaspar Llamazares, destacou que o crecemento dos prezos en outubro "pon en evidencia os límites e carencias da política económica do Goberno".
Pola súa parte, as cámaras de comercio alertaron sobre a perda de competitividade da economía española e instaron para profundar na política de liberalización dos mercados.
Mentres, o secretario xeral da Unión Sindical Obrera (USO), Manuel Zaguirre, asegurou que os datos de inflación demostran o "fracaso" da política económica do Goberno.
O uso xeneralizado do euro non será inmediato
O presidente do Banco Central Europeo (BCE), Wim Duisenberg, prognosticou onte que o uso internacional xeneralizado do euro será un proceso gradual.
O BCE considera que o uso do euro como moeda internacional debe se-lo resultado da evolución económica e financeira e da política dentro da eurozona e que non é nin posible nin desexable promocionar nin impedi-la súa internacionalización, agregou Duisenberg.
Sen embargo, puntualizou que esta postura non debe entenderse coma un desinterese do banco emisor, porque pode ter consecuencias para a súa política monetaria.
A internacionalización do euro "verase afectada pola saúde e pola credibilidade das directrices políticas coas que se oriente a eurozona", dixo Duisenberg.
Por outra parte advertiu de que a atrevida retórica empregada por algúns ó presenta-lo euro como un competidor do dólar xerou expectativas erróneas de que o papel internacional do euro se desenvolvería espectacularmente desde a súa creación.
O IPC harmonizado da zona euro ascende ó 2,7 por cento en outubro
O Índice de Prezos de Consumo (IPC) harmonizado da zona euro situouse o pasado mes de outubro no 2,7 por cento en taxa interanual, unha décima menos ca en setembro, segundo os datos feitos públicos onte pola Oficina de Estatísticas da UE, Eurostat.
Para o conxunto da Unión Europea, a taxa interanual situouse no 2,4 por cento, fronte ó 2,5 por cento rexistrado en setembro.
O IPC harmonizado de España elevouse ó 4 por cento, co que o diferencial de inflación de España coa zona euro aumentou en catro décimas, situándose en 1,3 puntos porcentuais.
A taxa española de inflación foi a terceira máis alta da UE, por debaixo de Irlanda (6 por cento) e Luxemburgo (4,3 por cento).
No extremo contrario, as taxas máis baixas rexistrounas Reino Unido (1 por cento), Suecia (1,3 por cento) e Francia e Austria (2,1 por cento).
O prezo da enerxía influíu considerablemente nos datos de outubro.
Segundo os datos de Eurostat, se do cálculo da inflación se exclúe a enerxía, o IPCA da zona euro mostra en outubro de 2000 un crecemento do 1,6 por cento respecto do mesmo mes do ano anterior.
No caso dos Quince, se se exclúe a enerxía a taxa sitúase no 1,4 por cento.
De feito, os prezos da enerxía incrementáronse nun 14,5 por cento na zona euro, respecto de outubro de 1999, e un 13,1 por cento nos Quince, segundo datos provisionais.
Así, despois da enerxía, os maiores encarecementos correspondéronlle a vivenda, auga, electricidade e combustible (5,7 por cento na eurozona e 5,1 por cento na UE) e á rúbrica de transporte (4,9 por cento nos Once e 4,5 por cento nos Quince).
Por Estados, os maiores incrementos anuais dos índices de prezos rexistráronse en Alemaña (de 0,9 por cento a 2,4 por cento), Bélxica (de 1,4 a 3,7 por cento), Austria e Francia (de 0,8 a 2,1 por cento).
Só se rexistrou un descenso relativo en Reino Unido (de 1,2 a 1 por cento).
Respecto do mes de setembro deste ano, a inflación aumentou en oito Estados membros, entre eles España (+0,2 por cento).
O maior aumento mensual correspondeulle a Irlanda, cun 0,5 por cento, seguida de Luxemburgo e Países Baixos (+0,4 por cento), mentres que en Alemaña se reduciu nun 0,3 por cento.
En canto ás taxas medias anuais, ata outubro de 2000, as maiores correspondéronlle a Irlanda (5 por cento), Luxemburgo (3,4 por cento) e España (3,3 por cento), e as máis baixas a Reino Unido (0,8 por cento), Suecia (1,2 por cento) e Francia (1,7 por cento).
Por outro lado, en Estados Unidos a inflación anual pasou do 3,5 ó 3,4 por cento en outubro de 2000, mentres que en Suíza se reduciu tamén do 2,3 ó 1,9 por cento.
Eurostat precisou sen embargo que o cálculo dos índices de prezos de consumo nestes países non é estrictamente comparable co IPCA.
O próximo martes día 21 de novembro remata a impresión dos billetes de peseta
A Real Casa da Moeda-FNMT imprimirá o próximo martes _día 21 de novembro_, tras 126 anos de historia, os últimos billetes denominados en pesetas, o que supón o paso previo á súa desaparición definitiva, que ocorrerá no 2002, data prevista para a entrada en circulación do euro.
O último billete que emitirá a Real Casa da Moeda-Fábrica Nacional de Moeda e Timbre (FNMT) será o de 10.000 pesetas, mentres que previamente se deixarán de produci-lo resto, os de 1.000, 2.000 e 5.000 pesetas, todos eles cos caracteres da emisión realizada en 1992 con motivo do V Centenario.
A saída do último prego de billete da Casa da Moeda será presenciado persoalmente polo gobernador do Banco de España, Jaime Caruana, e polo vicepresidente segundo do Goberno e Ministro de Economía, Rodrigo Rato.
Con esta decisión ponse fin a 126 anos de fabricación de papel moeda con valor facial en pesetas, se ben a cuñación de moedas, que se iniciou hai 132 anos, proseguirá durante uns meses.
A partir de agora, a Fábrica da Moeda poderá dedicarse con maior intensidade á producción de euros, que entrarán en circulación o 1 de xaneiro do 2002.
A petroleira BP baixa dúas pesetas o prezo da gasolina sen chumbo de 95 e 98 octanos
A petroleira BP baixou dúas pesetas o prezo da gasolina sen chumbo de 95 e 98 octanos desde onte venres, co fin de "favorece-lo uso de combustibles de menor impacto medioambiental", segundo informou a compañía.
Así, o prezo da gasolina sen chumbo de 95 octanos vendida nas estacións de servicio da petroleira BP na Península e nas illas Baleares situarase a partir de agora en 142,9 pesetas por litro, mentres que o custo do combustible de 98 octanos ascenderá a 157,9 pesetas.
O aumento do comercio electrónico preocupa ás autoridades tributarias
Un dos problemas que lle provoca á Administración Tributaria o comercio electrónico é o control da aplicación ou imposición dos impostos indirectos para evita-la evasión das taxas do xogo virtual, segundo un informe elaborado por unha comisión do Instituto de Estudios Fiscais.
O informe é un estudio sobre o impacto do comercio electrónico na fiscalidade española, que foi presentado polo secretario de Estado de Facenda, Enrique Giménez-Reyna, e que consta de 231 recomendacións, entre as que destaca a importancia de estudia-las implicacións presupostarias dunha implantación relevante do xogo en internet, para evitar fraudes tributarias.
Tamén advirte o devandito traballo que deberían analizarse as actuacións lexislativas e xestoras "necesarias para garanti-la efectiva tributación do xogo".
Giménez-Reyna destacou que o grao de desenvolvemento das novas tecnoloxías en España é "aínda incipiente", segundo mostran as estatísticas, e por iso "estudiamos solucións para que o comercio electrónico funcione axeitadamente e que as trabas fiscais non sexan un impedimento para o seu desenvolvemento".
Entre os "desafíos" que encontra a Administración Tributaria na imposición directa polas accións efectuadas a través do comercio electrónico, o informe destaca a identificación da persoa física ou xurídica e do seu equipo informático, xa que é doado utilizar pseudónimos, sistemas de códigos, acudir a paraísos fiscais e protexe-los datos persoais.
Outros desafíos apuntados polo informe son fixa-la xurisdicción fiscal competente, é dicir, fixar ónde se efectuou a transacción e a residencia fiscal.
Así mesmo, o texto advirte que a globalización favorece os grupos empresariais transnacionais, debido a que o valor engadido das operacións se afasta da transmisión de bens físicos.
No contexto europeo, onde se presentan os mesmos problemas, Giménez-Reyna asegurou que durante o próximo Consello de Ministros de Economía da UE, o Ecofín que terá lugar o día 27, decidirase un "acordo definitivo" sobre a proposta de Directiva do IVE aplicable ás operacións de comercio electrónico on-line.
Con isto, intentarase adapta-lo imposto, de maneira que as transaccións estean suxeitas ó IVE cando os servicios prestados por vía electrónica destinados ó consumo nun estado membro, e que eses mesmos servicios non estean suxeitos ó IVE cando estean destinados ó consumo fóra da UE.
Cae o prezo do polo nun 27 por cento
O prezo do polo de orixe caeu un 27 por cento, un total de 43 pesetas, durante as últimas catro semanas, desde as 158 pesetas por quilo que custaba o 18 de setembro, ata as 115 pesetas por quilo en que se vende durante esta semana.
O sector asegura que esta baixada se verá reflectida no dato do IPC de novembro, que é o que se utiliza para calcula-la revalorización das pensións polo desvío da inflación respecto da previsión realizada inicialmente.
Non obstante, o sector prevé que a crise das vacas tolas desatada en Francia provocará unha alza nos prezos do polo para o vindeiro mes de decembro, por mor dun aumento da demanda de polo español para a exportación a Francia, Reino Unido e Italia.
O secretario xeral da Organización de Productores de Polo (Propolo), Ángel Martín, en declaracións a Europa Press, atribuíu este descenso rexistrado no prezo do último mes ó aumento do peso dos polos, o que, asemade, provocou que exista maior oferta ca demanda no mercado destes animais.
Ángel Martín explicou que os últimos datos de IPC, publicados o pasado mércores, non reflicten este descenso de prezos, polo que esta caída virá reflectida, segundo Martín, na cifra do IPC de novembro.
Esta rebaixa volve coloca-los prezos nos niveis que se rexistraron durante as últimas semanas do pasado mes de maio.
Os analistas aumentan ata un 4% a súa previsión do IPC para este ano
Os analistas das principais entidades financeiras de análise e investimento de España revisaron á alza en máis dun punto a súa previsión inicial de Índice de Prezos de Consumo (IPC) para este ano, ó pasar dun 2,5 por cento estimado durante os primeiros meses do 2000 a cerca dun 4 por cento previsto na actualidade, o dobre da análise oficial do Goberno para todo o exercicio.
As empresas máis inflacionistas, petroleiras, aseguradoras, turísticas e de alimentación controlarán a suba de prezos en resposta ás advertencias do Goberno e do FMI.
Segundo os datos ofrecidos a Europa Press por analistas de BBVA, Caja Madrid, La Caixa, Analistas Financieros Internacionales e Beta Capital, as consideracións máis pesimistas durante os primeiros meses do ano situaban a inflación no 3 por cento para todo o 2000, ó considerar que o prezo do cru se situaría sobre dos 25 dólares por barril antes de que finalizase o ano.
Sen embargo, o último dato de inflación en outubro, unido á depreciación do euro e á escalada do valor do cru _que se encontra nestes momentos en 33 dólares o barril_ provocaron que os analistas eleven as súas previsións ata situalas no contorno do 4 por cento.
Tódolos analistas coinciden nas súas explicacións para xustificar esta revisión á alza dos prezos: a escalada do prezo do cru e a depreciación do euro.
Non obstante, o membro do Servicio de Estudios do BBVA Julián Cubero destacou, en declaracións a Europa Press, que os prezos dos bens industriais e do sector servicios son os elementos máis preocupantes, polos efectos negativos que terán sobre a inflación a medio prazo.
"Hai dous meses que se veñen acelerando moito, xa que pasaron do 2,1 en agosto ata o 2,5 por cento en outubro", indicou.
Cubero engadiu que a inflación en España non se debe a elementos puramente volátiles, como o prezo do cru ou dos alimentos frescos, senón a que o crecemento da economía española está provocando unha inflación de carácter máis estructural, polo que lle pediu ó Goberno que adopte medidas de maior calado que teñan efectos a curto prazo sobre o IPC.
Pola súa banda, os sectores máis inflacionistas da economía española asumiron o chamamento do Goberno para intentar controla-los prezos e móstranse abertos a colaborar para non poñeren en perigo o crecemento económico, segundo indicaron a Europa Press en fontes destes sectores.
Concretamente, as compañías petroleiras, os operadores turísticos, as empresas aseguradoras e de alimentación, é dicir, os sectores cunha maior ponderación no IPC, expresaron o seu desexo de axudar no control da inflación e de devolve-los prezos a unha senda máis moderada, despois de que nos últimos días desde o Goberno e desde institucións económicas internacionais, como o Fondo Monetario Internacional (FMI), se realizaran chamamentos alertando sobre os perigos do actual nivel de inflación.
O propio vicepresidente segundo do Goberno e ministro de Economía, Rodrigo Rato, asegurou a principios de novembro que a inflación era un problema de marxes empresariais tanto ou máis que de salarios, polo que lles realizou unha chamada de atención ós empresarios para que fosen conscientes do momento extraordinariamente importante ante o que se encontra a economía española.
Estes sectores recolleron estas advertencias e recoñecen que un elevado nivel de prezos prexudica a actividade económica nacional e, polo tanto, a do seu propio negocio, polo que se comprometeron a coida-la suba dos prezos dos seus productos e servicios.
Rato coida que é posible cederlles ás autonomías impostos especiais e o IVE
O vicepresidente segundo do Goberno e ministro de Economía, Rodrigo Rato, afirmou onte que é posible cede-la recadación o IVE e os impostos especiais.
Nunha entrevista concedida ó xornal Avui, Rato aclarou que "a capacidade normativa" non é posible traspasala "pero a recadación si".
"Pódese cede-la recadación do tabaco, por exemplo, inda que nisto non hai moita capacidade política e comprendo que as autonomías prefiran unha cesta de impostos".
"De tódolos xeitos, coido que deberán repasar seriamente o actual sistema de devolución respecto do IAE, porque dubido que atopen unha fórmula mellor para elas".
Logo de sinalar que examinará tódolos puntos de vista que sobre a cuestión existen no seu partido, confirmou que será el mesmo e o ministro de Facenda os que formarán o equipo negociador, e que seguramente tamén podería participar nas conversas o ministro de Administracións Públicas, Jesús Posada.
Rodrigo Rato considera que non ve ningún motivo para prorroga-lo actual sistema de financiamento, "outra cousa é que o novo sistema, coas consideracións pertinentes, sexa unha continuación do anterior", o que se traduciría en "máis corresponsabilidade para as autonomías e máis autonomía".
Doutro lado, o ministro asegura que o PSOE "non ten ningún proxecto económico" e que o disimula "predicando que se producirá unha catástrofe", un feito que atribúe "ó seu afundimento electoral".
Segundo Rato, os socialistas "están buscando un proxecto e para disimular escolleron a catástrofe".
O ministro de Economía refírese tamén ó apoio obtido por parte de CiU nos Orzamentos Xerais do Estado e asegura que iso demostra que o seu proxecto de diálogo do día despois das eleccións do 12 de marzo era serio e leal.
Cada día pecha por quebra unha empresa especializada en internet
O peche de empresas puntocom agravouse durante este mes de novembro.
Segundo unha consultora de San Francisco (Estados Unidos) 130 empresas especializadas en internet pecharon as súas páxinas neste ano, o que equivale a un ritmo de case unha empresa por día laborable.
Todo iso indica que o índice de mortaldade no que parecía ser un florecente sector é espectacular.
O preocupante é que cerca de 8.000 persoas se viron involucradas nestes fracasos, anque polo de agora só un 10 por cento destes peches afectaron a empresas europeas, o que se explica polo grao de maduración dos proxectos europeos de internet.
Non obstante, a esperanza de vivir nun sector que xa comezou a executa-la súa particular peneira segue sendo moi baixa para os novos actores, en concreto, só o 1,5 por cento das novas empresas é capaz de supera-los cinco anos.
Ademais, os peches aceleráronse nas últimas semanas por mor da proximidade da campaña de Nadal, na que aumentan as vendas por correo electrónico.
A SEPI obtén un 81% máis de beneficios que no exercicio anterior
A Sociedade Española de Participacións Industriais (SEPI) obtivo un resultado individual neto, como sociedade hólding, de 203.640 millóns de pesetas nos nove primeiros meses do ano, o que representa un incremento do 81 por cento respecto do mesmo período do exercicio anterior, segundo datos da compañía ós que tivo acceso Europa Press.
A conta individual de resultados de SEPI está determinada polos ingresos obtidos vía dividendos e alleamentos e polos desembolsos realizados para o pago dos intereses da débeda histórica acumulada polo Instituto Nacional de Industria, (INI).
Así mesmo, a sociedade investirá un mínimo de 1,35 billóns de pesetas no período 2000-2004, co obxectivo de mellora-la posición competitiva de cada empresa.
Neste sentido, os principais obxectivos de SEPI nos próximos anos son, entre outros, conseguir rendibilidade na fusión de Bazán-Astilleros como décima empresa mundial e executar proxectos do plan industrial de CASA no ámbito aerospacial.
Posible nova intervención do BCE ante o debilitamento da moeda única
O euro debilitouse onte por debaixo dos 85 centavos de dólar _195,748 pesetas_ en Fráncfort no medio de rumores dunha nova intervención do Banco Central Europeo (BCE) nos mercados para fortalece-la divisa europea.
Contra as 10.30 horas GMT de onte, o euro cambiábase a 0,8489 dólares _196 pesetas_, comparado cos 0,8527 dólares _195,128 pesetas_ que fixou o BCE o venres pasado.
Os investidores cren que se esta semana se decide quén será o próximo presidente de Estados Unidos, o dólar verase afortalado en detrimento do euro.
O xefe economista do Deutsche Bank, Norbert Walter, dixo que o euro perderá aínda máis terreo se fracasa o cumio da Unión Europea en Niza en decembro e non se acometen as reformas para facilita-la ampliación da UE.
A moeda única tamén sufrirá se este inverno é especialmente duro e os prezos do petróleo continúan a súa carreira ascendente, xa que o beneficiado sería daquela o dólar.
A elección de George Bush como presidente de EEUU e o nomeamento do seu asesor Lawrence Lyndsey como secretario do Tesouro prexudicarían tamén o euro, segundo o economista, se nos primeiros dous anos do seu mandato logra impoñer un forte recorte fiscal.
Ademais, este feito tería un efecto multiplicador se o presidente da Reserva Federal norteamericana, Alan Greenspan, intentara frea-lo requentamento da economía en EEUU cunha alza dos tipos de xuro.
Nos próximos meses, Walter considera que hai unha serie de motivos para que a eurodivisa se deprecie fronte ó billete verde, inda que prognosticou que unha vez superados estes factores, esta moeda se vaise recuperar porque está infravalorada nun 20 por cento.
O Goberno sobe o prezo do gas natural para uso doméstico nun 4,14 por cento
O Goberno elevou a pasada medianoite un 4,1 por cento o prezo medio de referencia e as tarifas de venda aplicables ás subministracións de gas natural e gases manufacturados por canalización para usos domésticos e comerciais, e un 3,5 por cento o prezo en termos variables dos Gases Licuados de Petróleo (GLP), segundo unha resolución da Dirección Xeral de Política Enerxética e Minas publicada onte no Boletín Oficial do Estado (BOE).
Este incremento débese á subida nos valores medios das cotizacións do petróleo, o gasóleo de calefacción e os fueles que interveñen na fórmula de revisión do custo da materia prima, así como á revalorización do dólar fronte á peseta.
Así, o prezo medio de referencia das subministracións de gas natural e gases manufacturados situouse en 8,3313 pesetas, fronte ás 7,9997 pesetas que valía anteriormente, trala última subida efectuada polo Goberno o 14 de agosto.
Pola súa parte, o prezo de transferencia ás empresas dedicadas á distribución e subministración de gas natural por canalización aumentou un 10 por cento, pasando das 3,2240 pesetas ás 3,5556 pesetas por termia.
Estas tarifas son efectivas a partir das 00.00 horas de hoxe, día 21 de novembro.
Segundo Economía, o período que empregou na fórmula de cálculo do custo da materia prima comprende os meses de abril a setembro do 2000, un período no que o prezo do cru Brent se incrementou un 7,1 por cento, o gasóleo de calefacción un 13,4 por cento, o fuel BIA un 3,7 por cento e o fuel de 3,5 por cento 'S' un 0,48 por cento, ó que se suma a revalorización do 4,49 por cento do dólar.
Ralentizarase o crecemento económico e o paro seguirá á baixa, di a OCDE
O crecemento económico de España retardarase nos dous próximos anos, pasando dun 4,1 por cento este ano a un 3,5 no 2001 e un 3,1 no 2002, pero o paro seguirá baixando, segundo as proxeccións da OCDE.
Nas súas Perspectivas económicas semestrais, divulgadas onte, a Organización de Cooperación e Desenvolvemento Económico (OCDE) proxecta que o paro en España baixará do 14,1 por cento a finais do 2000 a un 12,9 por cento no 2001 e a un 12,2 no ano 2002.
O crecemento do PIB español superará a media da zona euro que, segundo a OCDE, será do 3,5 por cento este ano, 3,1 no 2001 e 2,8 no 2002.
Co crecemento da producción superior ó potencial, o risco principal que corre a economía española é a evolución dos salarios, que poderían experimentar unha subida máis forte da prevista, coa conseguinte espiral prezos-soldos que "acentuaría a inflación e conducirá nun prazo medio a perdas de producción e empregos", advertiu a OCDE.
Na zona euro, o índice de desemprego pasará dun 9 por cento da poboación activa este ano a un 8,3 en 2001 e ó 7,7 no 2002.
O BSCH compra o brasileiro Banespa por 725.000 millóns de pesetas
O BSCH tomou onte o control do terceiro banco público de Brasil, o Banco do Estado de Sao Paulo (Banespa), ó adquirir en poxa o 33 por cento do capital por 7.050 millóns de reais (uns 725.000 millóns de pesetas), confirmaron fontes da entidade.
O BSCH, que despois de dar a coñecer esta noticia experimentou unha caída en bolsa que rolda o 5 por cento, ofreceu un 281 por cento máis do prezo base fixado polo Goberno brasileiro para a privatización do Banespa, que era de 1.850 millóns de reais (uns 195.000 millóns de pesetas).
O banco español pasa a ser con esta compra o terceiro maior banco privado de Brasil.
O Banespa, en mans do Goberno desde 1994 e terceiro maior banco público do país, despois do Banco do Brasil e da Caixa Económica Federal, ten activos de 15.212 millóns de dólares (uns tres billóns de pesetas).
Esta cifra sumarase ós 14.363 millóns de dólares (2,8 billóns de pesetas) que xa ten o BSCH en Brasil, onde en xaneiro pasado adquiriu o 97% do Grupo Meridional.
Deixa-los fillos menores de 3 anos cunha aia deducirá 30.000 pesetas
A Xunta vai introducir unha nova deducción fiscal para as familias galegas na Lei de acompañamento dos presupostos do 2001.
Esta deducción ascenderá a 30.000 pesetas para aqueles contribuíntes que traballen fóra do domicilio familiar e teñan que deixa-los seus fillos, menores de tres anos, ó coidado dunha empregada do fogar.
A medida foi anunciada polo conselleiro de Economía e Facenda da Xunta, Xosé Antonio Orza, durante o debate na Cámara da Lei de acompañamento ós presupostos do 2001.
A deducción non figuraba inicialmente no proxecto de lei pero o PP, maioritario na Cámara, presentou unha emenda de adición para incluíla.
Esta medida de apoio ás familias galegas únese a outras que xa figuraban outros anos na mesma lei, como a deducción fiscal de 20.000 pesetas polo nacemento dun fillo durante o ano 2001.
Tamén existen medidas de apoio para as familias numerosas.
Durante a súa intervención ante o pleno da Cámara, Orza referiuse tamén á creación da Axencia Galega para o Medio Rural, prevista na Lei de acompañamento, que _segundo explicou_ baseará a súa estratexia en crea-las mellores condicións para que sexan factibles iniciativas capaces de palia-lo declive das zonas rurais.
A axencia terá unha dotación inicial de mil millóns de pesetas pero está previsto que os fondos cos que conte non sexan inferiores ós 30.000 millóns nos próximos seis anos.
"Unha boa parte destes recursos terán como destinatarios os grupos de acción local, que a través da difusión, captación e selección de iniciativas, deberán lidera-lo proceso de dinamización do desenvolvemento", explicou o conselleiro Orza.
Impresos os derradeiros billetes de peseta tras 126 anos de historia
A Fábrica Nacional de Moeda e Timbre (FNMT) acometeu onte a fabricación dos últimos billetes denominados en pesetas, acto ó que asistiron o vicepresidente segundo do Goberno e ministro de Economía, Rodrigo Rato, e o gobernador do Banco de España, Jaime Caruana.
Rodrigo Rato destacou na súa intervención que a fabricación da última remesa de billetes en pesetas _100 pregos de 28 billetes cada un dun valor facial de 10.000 pesetas_ constituía un feito histórico xa que acababa con 126 anos de emisión de papel moeda en pesetas.
O vicepresidente segundo do Goberno, Rodrigo Rato, asina a derradeira partida de billetes de peseta
O titular de Economía, que tamén estivo acompañado polo subsecretario de Economía Miguel Crespo Rodríguez e o director da FNMT, Gonzalo Ferré Moltó, anunciou que antes da desaparición da peseta como moeda de uso legal o último día de febreiro do 2002, se acometerá unha emisión conmemorativa de moedas de pesetas.
Pola súa parte, Jaime Caruana coincidiu con Rato en que asistía a un momento histórico e explicou que a peseta naceu como moeda en 1868 para adecua-lo sistema monetario español á Unión Monetaria Latina.
Sen embargo, resaltou o paradoxo da tardanza da peseta en integrarse nunha unión monetaria, 130 anos, que foi o período pasado entre o xurdimento da peseta e a incorporación á Unión Monetaria Europea, que deu lugar ó euro, e na que a peseta ingresou o 1 de xaneiro do ano pasado.
No acto, Rodrigo Rato e Jaime Caruana asinaron dous dos últimos cen pregos de billetes de 10.000 pesetas, que pasarán a integra-los fondos documentais do Banco de España e do Museo da Real Casa da Moeda.
Os cen pregos pasarán polos procesos de calcografía e numerado e despois polas máquinas de corte e empaquetado, coa excepción dos signados por Rato e Caruana, para a súa posta en circulación polo Banco de España.
Os billetes e as moedas de peseta seguirán en circulación ata o 28 de febreiro do 2002, data a partir da cal só terán valor legal os billetes e moedas de euros.
O primeiro billete con valor en pesetas fabricouno o Banco de España o 1 de xullo de 1874 e tiña un valor facial de 25 pesetas.
O primeiro billete elaborado pola FNMT fíxose en 1940.
A emisión coincidiu coa concesión ó Banco de España do dereito a emitir billetes, que compartiu ata aquel momento con bancos provinciais.
A posta en circulación de billetes denominados en pesetas pasou por moitas vicisitudes desde entón, cun volume de crecemento incesante, anque freado en situacións inflacionistas.
Durante a II República os billetes en circulación levan o selo da República, mentres que na guerra civil, a dificultade para enviar remesas a todo o territorio republicano propiciou a emisión de billetes propios nas provincias do norte.
Entrementres, en territorio nacional, o Goberno de Burgos obriga á revalidación dos billetes emitidos antes do 18 de xullo de 1936 e encarga o seu propio papel moeda.
Os valores máis frecuentes de billetes postos en circulación nestes anos foron de 25, 50, 100, 500 e 1.000 pesetas, mentres que o billete do que máis emisións se puxeron en circulación é o de 100 pesetas.
Montoro adianta que en outubro se rexistrou un superávit do 1% do PIB
O obxectivo está conseguido.
Así de rotundo se mostrou onte o ministro de Facenda, Cristóbal Montoro, en relación coa execución presupostaria do pasado outubro no que o déficit de caixa se achegou a cero e as Contas do Estado lograron un superávit do 1 por cento do Producto Interior Bruto (PIB).
Montoro dixo que iso é síntoma de que o equilibrio orzamentario contribúe ó crecemento económico e deberíase traducir nunha maior estabilidade de prezos.
Sobe lixeiramente o prezo medio do barril de petróleo da OPEP
O prezo medio do barril de cru (159 litros) da Organización de Países Exportadores de Petróleo (OPEP) subiu lixeiramente o luns a 32,29 dólares _6.329, 48 pesetas_, fronte ós 31,07 dólares _6.090,34 pesetas_ do venres pasado, informou onte o secretariado do cártel en Viena.
A información dáse a coñecer trala decisión da OPEP, a semana pasada, de non subiren a producción polo de agora e, en cambio, de revisa-los prezos e a producción en xaneiro.
O déficit comercial crece un 37,3 por cento desde xaneiro ata setembro
O déficit comercial nos novos primeiros meses situouse en 5,21 billóns de pesetas, o que representa un incremento do 37,3 por cento respecto do mesmo período do ano anterior, e a taxa de cobertura situouse no 73,8 por cento, segundo anunciou onte en Comisión Parlamentaria o secretario de Estado de Comercio e Turismo, Juan Costa.
En termos nominais, as exportacións aumentaron neste período un 19,1 por cento, con 14,69 billóns de pesetas.
Ricos e pobres.
Sempre os houbo.
Pero agora _refírome especialmente a España_ os ricos son menos e máis ricos e os pobres máis e máis pobres.
Falemos do engano dos impostos.
Báixansenos os directos _unha minucia para as rendas pequenas, pero non para as altas_, pero increméntanse os indirectos, que afectan por igual, algo que non resulta equitativo, a ricos e pobres.
A gasolina xa subiu de prezo escandalosamente e a subida prexudica a toda a poboación, xa que incide no índice de vida dunha forma acochada pero directa.
Non se pode esquecer o incremento do IVE, que afecta aos profesionais máis desvalidos economicamente.
Pero, <distinto tipo="outra_lingua">"España va bien",</distinto> eslogan que non cansa de repetir o xefe do Executivo.
Habería que preguntar para quén vai ben o país que goberna Aznar.
E se se fai a pregunta, non hai outra resposta que vai ben para a macroeconomía, é dicir, para os de arriba...
Estamos xa como quen di ás portas da entrada en vigor do euro como moeda única comunitaria e da desaparición da peseta.
¿Como afectará este cambio á economía española?
Tódolos indicios son negativos se persiste a caída do euro, á que non se lle ve remedio.
Xa o sabemos:
en tódalas partes cocen fabas.
Na Rusia herdeira da URSS, o capitalismo máis salvaxe enriqueceu uns poucos á custa da miseria na que vive a maioría da poboación.
O mesmo, en definitiva, ocorría na Unión Soviética, onde os quince millóns de cidadáns que pertencían ao Partido Comunista vivían máis ou menos folgadamente, mentres o resto da poboación sobrevivía estreitamente.
O soviético de a pé ía do traballo á casa embrutecéndose co vodka, co seu horizonte económico pechado a toda esperanza.
En EEUU, a pesar da bonanza económica dos dous últimos decenios, existían grandes bolsas de pobreza.
E ségueas habendo.
O bochornoso espectáculo das eleccións do 2000 non augura un futuro mellor para centos e centos de miles de ianquis.
En Arxentina a economía non podía ir peor.
O mesmo que na Venezuela de Chaves ou na Cuba castrista.
O dito:
sempre houbo ricos e pobres.
E seguiraos habendo.
A riqueza duns poucos ten como contrapunto a pobreza, cando non a miseria, da maioría dos seres humanos.
A pela.
Nos telediarios sae Rodrigo Rato cos últimos exemplares da pela, asinados e todo.
A Fábrica de Moeda e Timbre saca a última tirada de billetes de dez mil, malia que aínda se acuñarán moedas, que solto sempre fai falla.
E é que vén o Euro.
Un pouco anémico, pero vén.
Paula Vázquez, a moza de aquí, leva meses en Telecinco ensinándonos a amármo-lo euro, pero ó final só a amamos a ela.
Paula ten un concurso marchoso no que todo se paga en euros, a moeda virtual, a moeda da Unión.
Xa que non temos un idioma común (agás o inglés, claro), a moeda é a icona (o ícono, segundo Boris) da cohesión europea.
Irmandámonos na pasta, que é por onde comeza e por onde remata o irmandamento do neocapitalismo.
A desaparición da peseta, a pela, a rubia, etc., non parece que nos poña moi nostálxicos.
E iso que o euro segue sendo unha cousa mormente televisiva, de anuncios en plan convencer ó persoal de que falar en euros non é falar en chinés.
Nosoutros xa estamos convencidos, e non lle imos chorar á peseta coma os ingleses lle chorarían tódolos días á libra dos seus amores.
Este sentimentalismo pailán polos billetes é cousa dos ricos.
Eles ven a identidade no papel moeda, cren que o reflexo do potencial inglés está nas pounds.
Por iso non queren cambia-lo euro, ó que ven como unha cousa continental que lles pode levar algunha peste.
En pleno monetarismo os ingleses cren que a moeda é a reliquia que lles queda do imperio, a marca da casa, e pensan que ceder ó euro é ceder protagonismo e historia.
Aquí abrazamos sen medo a nova moeda, aínda que o dólar nos dea moita caña.
A peseta queda como unha lembranza bonita e infantil, pero sempre a tratamos con certa chulería machista.
Só os cataláns dicían con moito respecto 'a pela é a pela'.
Facenda só ve posible cederlles parte dos impostos especiais ás rexións
O secretario de Estado de Facenda, Enrique Giménez-Reyna, afirmou onte na Coruña que o Goberno está disposto a cederlles ás comunidades autónomas parte da recadación dos impostos especiais, pero non a capacidade normativa sobre eles.
O responsable ministerial engadiu que, en todo caso, esta decisión debe ser negociada e acordada durante o ano que vén por tódalas autonomías no seo do Consello de Política Fiscal.
O secretario de Estado afirmou que o Goberno "está aberto a tódalas opcións", incluída a de cederlles ás comunidades autónomas "algo da recadación dos impostos indirectos, como os especiais ou o IVE".
O responsable da Facenda estatal sinalou que esta é unha cuestión que debe acordarse entre tódalas comunidades autónomas no seo do Consello de Política Fiscal e Financeira, onde haberá de negociarse o novo sistema de financiamento autonómico que entrará en vigor o 1 de xaneiro do 2002.
Sobre a campaña do IRPF para 2001, o responsable ministerial afirmou que non haberá que corrixi-la base recadatoria, porque "o comportamento da economía familiar durante este ano permite afirmar que non se produciu unha deterioración da renda dispoñible dos contribuíntes".
Preguntado pola crecente inflación que sofre a economía española, o secretario de Estado recoñeceu que vén provocada por un "axente externo", o prezo do cru, e "non vai permitir cumpri-lo obxectivo" do Goberno para este ano.
O prezo da gasolina sobe en España en outubro mentres baixa na UE
O prezo medio de venda ó público da gasolina súper en España aumentou durante o mes de outubro, respecto do mes anterior, 1,31 pesetas e o da gasolina sen chumbo de 95 octanos 1,27 pesetas, mentres que no resto dos países da Unión Europea baixaron unha media de 1,23 e 1,37 pesetas, respectivamente.
En canto ó litro do gasóleo de automoción, a suba en España en outubro respecto de setembro foi de 3,03 pesetas, 1,54 pesetas máis cá media dos outros 14 países membros da Unión Europea restantes, onde subiu 1,49 pesetas.
A directora xeral de Política Enerxética e Minas, Carmen Becerril, que expuxo onte estes datos, explicou que estas diferencias na evolución de prezos se deben, principalmente, ás estratexias comerciais das compañías petroleiras, que no caso de España prefiren repercuti-los incrementos rexistrados nos mercados internacionais "de forma máis acumulada e non inmediatamente".
En outubro, o litro da gasolina sen chumbo de 95 octanos vendeuse a unha media de 140,52 pesetas, o da súper a 151,08 pesetas e o do gasóleo de uso automobilístico a 123,55 pesetas, fronte ás 175, 151,1 e 149,6 pesetas ás que se comercializaron de media no resto da UE.
Becerril insistiu en que, pese a estas subas, os carburantes en España continúan sendo dos máis baratos da Unión e sinalou que a eurosúper era en outubro 34,51 pesetas menos cara en España ca no resto da UE, a súper, 32,8 pesetas máis barata e o gasóleo 26,1 pesetas.
Becerril, que dixo que a tendencia a curto prazo é que o barril de cru se sitúe arredor dos 30 dólares, sinalou que o Brent cotizou en outubro a unha media de 30,9 dólares fronte ós 32,7 dólares por barril ós que se cambiou en setembro, diferencia que foi absorbida polo fortalecemento do dólar fronte ó euro.
A moeda coa que se comercia nos mercados internacionais cotizou en setembro a unha media de 194,64 pesetas, mentres que no mes anterior o cambio foi de 190,8 pesetas por dólar.
Este aumento na paridade euro-dólar tamén reduciu os efectos da baixada internacional dos productos derivados do cru.
Segundo os datos achegados onte por Carmen Becerril, en outubro a tonelada de gasóleo de automoción custaba 2,4 dólares menos de media, a de gasolina sen chumbo de 95 octanos, 5,1 dólares menos, e a de súper, 5,3 dólares menos.
Barril de petróleo
Carmen Becerril asegurou que o prezo do barril de cru Brent se situará entre 30 e 31 dólares _entre 5.890 e 6.086 pesetas_ a curto prazo, un dos máis elevados da última década.
Becerril sinalou que en 1999 o prezo medio do barril se situou en 16,9 dólares _3.318 pesetas_ , unha cifra que ascendeu a 28,32 dólares _5.560 pesetas_ ata outubro deste ano.
O Estado pecha o mes pasado cun superávit do 0,8 por cento do PIB
O Estado tivo nos dez primeiros meses do ano un superávit, en termos de contabilidade nacional, de 774.000 millóns de pesetas, fronte ós 297.000 millóns do mesmo período de 1999, o que representa o 0,8 por cento do producto interior bruto (PIB).
Segundo os datos ofrecidos onte pola secretaria de Estado de Presupostos, Elvira Rodríguez, en termos de caixa _que computa os ingresos e pagos cando se efectúan e non cando se comprometen, como fai a contabilidade nacional_ o Estado tivo un déficit ata outubro de 44.800 millóns de pesetas, un 51,4 por cento menos que entre xaneiro e outubro do pasado ano.
Este saldo negativo foi resultado duns pagos de 16,75 billóns de pesetas, cun crecemento do 5,3 por cento, fronte a uns ingresos de 16,71 billóns de pesetas, un 5,7 por cento máis ca en 1999.
Se se descontan os intereses da débeda, entre xaneiro e outubro obtívose un superávit primario de 2,75 billóns de pesetas, o que representa o 2,8% do PIB.
Os ingresos aumentaron nos dez primeiros meses do ano o 5,7 por cento, resultado dun incremento do nove por cento da recadación impositiva e dunha caída do 18,8 por cento no resto de ingresos non financeiros.
Mentres, os impostos directos proporcionaron 7,57 billóns de pesetas, o 9,5% máis ca en 1999, debido ó aumento do 6,9 por cento no imposto sobre a renda das persoas físicas (IRPF) e do 11,3 por cento no imposto sobre sociedades.
A imposición indirecta acumulou unha recadación de 7,58 billóns de pesetas, cun crecemento do 8,6 por cento, derivado dunha suba do 9,8 por cento nos ingresos por IVE e do 5,4 por cento nos impostos especiais.
A caída do 18,8 por cento na achega do resto de ingresos non financeiros explícase pola diferencia entre os reembolsos e a emisión de débeda pública.
A CEG espera lograr no ano 2005 un superávit de 100 millóns de pesetas
A cúpula directiva da Confederación de Empresarios de Galicia (CEG) reúnese esta tarde en Santiago para analiza-la crise aberta no seo do organismo e buscar medidas para encarrila-la situación.
Entre outras medidas, a CEG estudia aplicar un plan de viabilidade quinquenal que lle permitiría cerrar cun superávit de 100 millóns de pesetas en 2005.
O maioritario apoio permitiralle, tamén, a Antonio Ramilo seguir no seu cargo.
O comité executivo da Confederación de Empresarios de Galicia reúnese esta tarde, ás 17.00 horas, na sede do organismo en Santiago, para buscar saídas á crise máis grave pola que atravesou o organismo desde a súa creación e que lle fai arrastrar unha débeda que a finais de ano roldará os mil millóns de pesetas.
Trala reunión o presidente da patronal galega, Antonio Ramilo, cumprirá a súa promesa e comparecerá ante os medios de comunicación para aclarar tódolos pormenores dunha situación que saltou á luz a finais da semana pasada e que sorprendeu a propios e estraños.
Fontes próximas á CEG confirmaron que a cúpula directiva se viu sorprendida por unha situación que achacan á confianza depositada na xestión que ata o pasado mes de agosto realizou Rafael Sánchez Sotres, que ocupou deica esa data o cargo de secretario xeral da entidade.
Segundo estas fontes, os informes que Sotres lle presentaba á directiva non reflectían a situación real do organismo.
"Nun aceno de confianza na súa xestión non se realizou ningunha auditoría externa, ata que soaron as alarmas", algo que se produciu ó peche do exercicio de 1998, momento no que decidiron solicita-la auditoría externa a Price Waterhouse.
Catro meses despois, en abril de 1999, a auditora entrega un informe provisional cun gran número de "salvidades" ou presuntas irregularidades.
Como non había forma de certifica-la situación real, nese momento a directiva da CEG acorda designar un auditor interno, Juan Valle, e comezan unha serie de investigacións que determinarán a situación económica real do organismo.
Respecto da súa actual situación económica, as fontes próximas á confederación informaron de que a CEG arrastra deica agora unhas perdas reais de 336 millóns de pesetas, ás que habería que sumar 600 millóns de débeda correspondentes á hipoteca da sede rexional e outra débeda de 230 millóns sobre instalacións, equipos informáticos e outro tipo de activos.
Así as cousas, a directiva da CEG estudia poñer en marcha un plan entre o 2001 e o 2005, que lles permitiría, unha vez saldada a débeda, cerrar con supéravit de 100 millóns de pesetas.
Durante o primeiro exercicio, no 2001, trataríase de cerra-la conta a cero e nos anos sucesivos pechar cos beneficios previstos.
O que parece claro é que, tras nove anos, Ramilo seguirá no seu cargo.
Ó apoio maioritario da súa xestión á fronte da CEG, únese a convicción da maior parte da clase empresarial de que Ramilo "nunca utilizou o seu cargo para prebendas persoais".
Os títulos de Telefónica Móviles non despegan na entrada en Bolsa
Telefónica Móviles estreouse onte sen ningún brillo na bolsa española e, ó peche da sesión, os investidores que acudiron á oferta pública de subscrición (OPS) da compañía comprobaron como os seus títulos terminaban co mesmo prezo ó que os compraron na colocación, 11 euros (1.830 pesetas).
Pese a negociar preto de 107.000 millóns de pesetas, o peche de Telefónica Móviles puxo de manifesto os malos tempos que corren nos mercados e contrasta co ocorrido hai un ano coa outra filial do grupo, a actual Terra Lycos, que no primeiro día subiu un 200%
Galicia e Estremadura teñen a Súper máis cara
Ata 12,8 pesetas por litro podía aforrar o conductor en función da gasolineira que elixira durante outubro.
A gasolina sen chumbo tivo unha diferencia entre prezos máximos e mínimos absolutos de 12,4 pesetas por litro, mentres que na gasolina súper esta diferencia foi de 12,8 pesetas por litro.
No caso do gasóleo de automoción a diferencia foi de 12,5 pesetas por litro.
Andalucía foi a que máis caro comercializou o litro da sen chumbo ó facelo a 140,7 pesetas ó litro, mentres que a que ofrecía este carburante máis barato era Euscadi cun prezo medio de 139,9 pesetas.
No caso da gasolina súper, a máis barata comercializouse en Navarra con 150,6 pesetas por litro, e a máis cara en Estremadura e Galicia onde o mesmo litro de carburante custaba 151,3 pesetas de media.
Así mesmo, á hora de repostar gasóleo os máis beneficiados en outubro foron os conductores madrileños onde o litro custaba 122,6 pesetas, mentres que polo mesmo carburante se pagaba en Aragón 123,9 pesetas.
Duisenberg pídelles ós Quince férrea disciplina presupostaria
O presidente do Banco Central Europeo (BCE), Wim Duisenberg, instou onte, xoves, os gobernos dos países do euro para que non se relaxen nos seus esforzos para reduci-lo déficit público.
Nunha intervención ante a Comisión económica do Parlamento Europeo, Duisenberg queixouse do "escaso progreso na consolidación das finanzas públicas" que fixeron os países do euro este ano.
Na súa opinión, os recortes do déficit proceden unicamente do maior crecemento económico e de medidas puntuais, como os ingresos extraordinarios pola venda das licencias de telefonía móbil de terceira xeración (UMTS).
Á parte disto, fixéronse "poucos progresos" para recorta-los gastos, dixo Duisenberg, quen advertiu que tampouco se farán no 2001 posto que a maioría dos proxectos de presuposto presentados "son lixeiramente máis expansionistas" que este ano.
A proba de que os esforzos para recorta-lo gasto público se relaxaron é que "por primeira vez desde 1993 a porcentaxe media do superávit primario _diferencia entre ingresos e gastos dun Estado_ se deteriorará no 2001", dixo Duisenberg.
O presidente do BCE criticou ademais que varios países _dos que non citou nomes_ se lanzasen a reformas fiscais "nalgúns casos desequilibradas".
Duisenberg non puido eludir falar do tipo de cambio do euro con respecto ó dólar, que mantén a súa tendencia á baixa a pesar das intervencións do BCE nos mercados de divisas, aínda que simplemente subliñou que ese fenómeno segue sendo unha "fonte de preocupación" para a entidade porque empuxa á alza o índice de prezos da Eurozona.
Para o presidente do BCE, o valor do euro leva "un período de tempo demasiado longo" por debaixo da solidez dos datos económicos da Eurozona.
Caixa Galicia celebra en Santiago a súa XIX Convención Comercial
Os directivos e directores de oficina de Caixa Galicia reúnense esta mañá no Pazo de Congresos de Santiago para celebra-la súa XIX Convención Comercial, un acto que estará presidido polo director xeral da entidade, José Luis Méndez.
Trala reunión celebrarase un acto conmemorativo no que se recordará a fusión da Caixa de Aforros de Santiago a Caixa Galicia, operación que viu a luz o 8 de marzo de 1980.
A entidade confía en xestionar cinco billóns de pesetas no horizonte do ano 2003, é dicir, dous billóns máis que os movidos pola entidade no 1999.
Para conmemora-lo vinte aniversario desta fusión, a entidade entregarálle-las insignias de ouro e brillantes ós membros do Consello da Caixa de Aforros de Santiago: Manuel Lucas Álvarez, presidente; e ós vocais Álvaro Castro Faya, Luis Esmorís Caramés; Carlos Fernández-Novoa Rodríguez, Vicente López-Perea Lloveres, Dictinio Maceira Fernández, Fernando Mejuto Pérez, Enrique Picanes Mosquera; Jesús Precedo Lafuente, Manuel Rieiro Alvite e Agustín Viña Rivadulla.
Así mesmo, a entidade financeira Caixa Galicia outorgoulle a insignia de platino e brillantes ó Concello de Santiago, galardón que recollerá o alcalde da capital de Galicia Xosé Sánchez Bugallo, de mans do director xeral da entidade financeira galega, José Luis Méndez.
Encontro
Con anterioridade a todos estes actos, ás 11.00 horas da mañá, o director xeral de Caixa Galicia manterá un encontro cos medios de comunicación no mesmo Palacio de Congresos para falar da situación e da conmemoración que está a realizar a entidade financeira galega.
Caixa Galicia puxo en marcha un ambicioso plan de crecemento para incrementa-lo seu volume de negocio, diminuí-los custos e aumenta-la eficiencia e productividade.
Neste sentido confían en xestionar cinco billóns de pesetas no horizonte do ano 2003, é dicir, dous billóns máis que os movidos pola entidade durante o ano pasado 1999.
Tamén no ano 2003, e trala adquisición da rede procedente de BNP, esperan culmina-la súa expansión por toda España, ter presencia en tódalas capitais de provincia e logra-la súa presencia nas poboacións máis importes do país veciño de Portugal.
Unha política de constante crecemento, que xunto á emisión de cotas participativas, será resaltada hoxe por José Luis Méndez no seu discurso ante os directivos da caixa.
O Goberno asegura que a reforma do IRPF impulsou a creación de emprego
O Consello de Ministros cualificou onte de moi positivos os efectos da reforma do IRPF e sinalou que conseguiu o que se propoñía, impulsa-la creación de emprego, segundo un informe do Ministro de Facenda, Cristobal Montoro.
Engade este informe que a reforma do Imposto sobre a Renda das Persoas Físicas (IRPF), efectuada pola Lei aprobada en decembro de 1998 e con efectos desde o un de xaneiro de 1999, conseguiu tamén que os traballadores percibisen, de maneira inmediata un aumento da renda dispoñible.
Afirma ademais que isto é debido á rebaixa das retencións, máis intensa nas rendas do traballo que nas do capital, e a súa mellor adaptación ás circunstancias de cada contribuínte.
Por outra parte, o incremento da renda dispoñible favoreceu o crecemento do Producto Interior Bruto (PIB), do consumo e do investimento.
A reforma incentivou o aforro privado porque a reducción de tipos logrou un dobre efecto:
aumenta-la renda dos contribuíntes e a da rendibilidade neta do aforrado.
O informe sinala que a reforma do IRPF aproximou o tratamento fiscal do aforro en España ó dos demais países da Unión Europea, o que reduciu a fuga de capitais, e derivou nun mellor cumprimento das obrigacións fiscais por parte dos cidadáns e nun crecemento do número de declarantes como efecto da creación de emprego.
O cambio de estructura do imposto, cun mínimo vital que non se considera gravable, permitiulles a moitos contribuíntes non chegar sequera a face-la declaración;
o imposto simplificouse e fíxose máis xusto, como se demostra nos maiores axustes que houbo entre o pagado (retencións) e o resultante na cota a pagar na declaración.
Finalmente, o informe do Ministerio de Facenda indica que o sistema de devolución rápida para os non obrigados a declarar provocou máis axilidade nas devolucións para o resto, ó eliminarse da campaña normal a moitos contribuíntes.
Socialistas e UXT critican a previsión da inflación do Goberno
O secretario xeral do PSdeG, Emilio Pérez Touriño, e o de UXT-Galicia, Xesús Mosquera, reuníronse onte en Santiago para faceren balance da situación económica galega e dos últimos conflictos laborais nesta Comunidade, como a folga de empregados públicos da Xunta.
Ademais coincidiron en sinalar que o fallo nas previsións do Goberno con respecto á inflación supón esta situación de perda adquisitiva.
Na reunión, á que tamén asistiron responsables das áreas de emprego, economía, pesca e agricultura do PSdeG e da UXT, Pérez Touriño trasladoulle a Mosquera o apoio dos socialistas galegos ás mobilizacións dos funcionarios que piden un maior aumento salarial.
Segundo informa o Partido Socialista de Galicia nun comunicado, Pérez Touriño tamén expresou a súa preocupación polos servicios mínimos establecidos pola Xunta, que segundo o líder socialista "contraveñen as resolucións dos órganos xudiciais e limitan o exercicio do dereito constitucional á folga".
Os responsables de UXT e do Partido Socialista coincidiron en sinalar que o fallo nas previsións do Goberno con respecto á inflacción supón que esta situación de perda adquisitiva seguiría incrementándose o ano que vén, e a isto engadiron os efectos negativos da suba tanto dos carburantes como das hipotecas.
Mosquera e Pérez Touriño, xunto coas súas respectivas delegacións, fixeron tamén balance da situación dos sectores productivos en Galicia.
Así, referíronse á perda de postos de traballo en sectores como a pesca, cunha crise que pode afectar a 1.500 empregos, ou no comercio, no que a desaparición de empregos, "pende sobre cerca de 20.000 persoas afectadas pola liberalización de horarios comerciais".
Así mesmo, os dous secretarios xerais consideraron que en agricultura a situación é semellante pola influencia da suba dos carburantes, e apuntaron que inda é pronto para valora-la influencia que sobre o sector gandeiro poderá te-la aparición de casos de vacas tolas en Galicia.
Limitacións
Os dirixentes de UXT e PSdeG propuxeron, por outra parte, que se afonde na situación dos traballadores autónomos, sobre todo no que respecta ás súas limitacións á hora de lograr prestacións sociais e pensións.
As delegacións do sindicato e do partido socialista acordaron finalmente seguir mantendo contactos para promover accións políticas e sindicais conxuntas que acheguen solucións á situación laboral de Galicia, segundo informa o PSdeG.
Caixa Galicia despide o milenio con máis de 30.000 millóns de beneficio
Caixa Galicia pechará este exercicio cuns beneficios que ascenderán a máis de 30.000 millóns de pesetas de beneficio e cunha rede de 659 oficinas repartidas entre España e Portugal.
O seu director xeral, José Luis Méndez, resaltou antonte na XIX Convención Comercial das Caixas de Aforros de Galicia, celebrada en Santiago, a confirmación definitiva do rango ibérico da entidade financeira galega dentro dun mercado globalizado.
José Luis Méndez durante a súa intervención no Palacio de Congresos de Compostela, ante os directores de sucursais e executivos de Caixa Galicia
Este encontro, onde se reuniron os directores de oficinas e os directivos da entidade financeira baixo o lema 'Nova dimensión, novos desafíos', serviu ademais como homenaxe ós conselleiros da Caixa de Santiago, entidade que se fusionou con Caixa Galicia hai vinte anos.
Méndez tivo palabras de eloxio para os pioneiros que viron a necesidade de aglutina-los intereses locais nunha caixa rexional, que hoxe lidera o mercado galego e que está entre as cinco primeiras caixas de España.
O balance do 2000 realizado por Méndez ante os máis de mil asistentes á convención e a prensa non puido ser "máis favorable", ó asegurar que Caixa Galicia, trala súa alianza con BNP e a entrada en Portugal, "sitúa un 30% da súa rede fóra de Galicia, reafirmando a súa vocación ibérica".
O director xeral da entidade financeira galega apuntou que, ademais deles, soamente outras dúas caixas "están presentes en toda a Península".
Tamén resaltou que os recursos captados a clientes superaron os dous billóns de pesetas, mentres que o investimento crediticio experimentou unha alza do 18% ata chegar a alcanza-los 3,41 billóns de volume de negocio.
Neste punto, e a teor destas cifras, Méndez asegurou que o obxectivo da caixa que dirixe foi sempre "o apoio decidido á economía de Galicia, cunha contribución directa ó PIB galego".
As cifras da entidade financeira complétanse cun crecemento do 8% da marxe ordinaria, unha taxa de morosidade das máis baixas de España, co 0,61% e uns gastos de explotación que se sitúan "entre os máis reducidos" do sector.
O director xeral destacou o "liderado estratéxico" que asume a entidade galega no sector de caixas e apuntou que "o mesmo carácter pioneiro que o levou hai máis de vinte anos a protagonizar un proceso integrador sen precedentes no sector, levouno no 2000 a aproba-la primeira emisión de cotas participativas".
Desafíos de futuro
Sobre o futuro da Caixa no próximo ano, referiuse ós desafíos que presentan tanto a dimensión e a postura alcanzados pola entidade, como os cambios que se están a producir no contorno económico e financeiro, no que as entidades están "chamadas a afondar nos seus niveis de eficiencia".
Para iso, agregou, Caixa Galicia continuará coa súa política de expansión que o vai levar a abrir 60 novas oficinas ó longo do 2001, que terán os seus eixes principais en Madrid, Asturias, Arco Mediterráneo, Pontevedra e Portugal.
Deste modo, a Caixa finalizará o exercicio cunha rede de 719 oficinas, das cales un 32 por cento estarán fóra de Galicia, precisou.
Recentemente, a Corporación Financeira de Caixa Galicia ampliou a súa presencia ata cerca do oito por cento, ampliando a importancia de Caixa Galicia sobre o 2% do maior grupo alimentario español, Ebro Puleva.
Segundo José Luis Méndez, o obxectivo da entidade financeira que lidera é alcanza-lo tope do 5% na súa participación neste gran grupo.
Méndez asegura que a Corporación "é o símbolo do investimento galego naqueles sectores que máis poden interesar e incidir na economía de Galicia".
En canto a Ence, a privatización da cal iniciará a Sociedade Estatal de Participacións Industriais (SEPI) o próximo ano, Méndez asegurou que Caixa Galicia, única empresa galega que conta na actualidade con participación na empresa pasteira (que alcanza o 5%), estará ó tanto do proceso e á posibilidade de aumenta-la súa presencia accionarial nela.
Galicia encabezou entre xaneiro e agosto as exportacións de pescado
A comunidade autónoma galega encabezou, entre os meses de xaneiro e agosto deste ano, as exportacións españolas de pescado, conservas, madeira, naval, pasta de madeira e rochas ornamentais, e foi a segunda comunidade exportadora de prendas e complementos de vestir, a terceira de automóbiles e leite, e a cuarta de aluminio.
Os altos crecementos que rexistran no que vai de ano as exportacións galegas, consolidan esta comunidade como a sétima no 'ranking' español, segundo informou onte a Consellería de Industria e Comercio.
O crecemento medio das exportacións galegas no período citado foi dun 44,58% e o das importacións do 33,06%, mentres que no conxunto do estado se sitúan nun 19,37 e nun 24,62 respectivamente.
Segundo a mesma fonte, os datos reflicten tamén unha mellora importante da taxa de cobertura, que está 20 puntos por enriba da media española, que foi do 74,10).
Por sectores, os maiores crecementos correspondéronlle a combustibles minerais.
A reforma do IRPF supuxo un aforro de 800.000 millóns para os contribuíntes
A reforma do imposto da renda das persoas físicas, en vigor desde o 1 de xaneiro de 1999, supuxo un aforro de 800.000 millóns de pesetas para os contribuíntes, e contribuíu en 0,5 puntos ó crecemento do PIB e axudou a crear 60.000 empregos o pasado ano.
Estas son algunhas das conclusións do informe sobre a rebaixa do IRPF, que o ministro de Facenda, Cristóbal Montoro presentou antonte ante o Consello de Ministros e que onte lle explicou á opinión pública.
O aforro medio por contribuínte derivado da reforma do IRPF supera as 58.000 pesetas, sendo as rendas máis baixas, procedente do traballo e as pensións, as máis beneficiadas, dixo Montoro, que recalcou que esta rebaixa "permitiu dinamiza-la economía, intensificando e prolongando a parte máis alcista do ciclo".
Montoro afirmou que o Goberno xa comezou os traballos técnicos para concluír coa segunda reforma do IRPF, que entraría en vigor na segunda metade da lexislatura e asegurou que confía en que para esta data a inflación se sitúe no 2%.
Así mesmo, indicou que a nova rebaixa non afectará unicamente ó IRPF, senón que a intención do Goberno é aprobar unha nova estructura tributaria, que contemple modificacións no imposto de actividades económicas (IAE), así como melloras fiscais para as empresas.
Fraga, quinto presidente rexional co soldo máis alto
O presidente catalán cobrará o próximo ano 14.942.850 millóns de pesetas ó ano, moi por riba do presuposto contabilizado para o presidente do Goberno (13.059.696 pesetas) e tamén lonxe do establecido para o presidente da Xunta de Galicia (12.034.116 ó ano).
Os conselleiros galegos cobrarán 9.909.768 pesetas no vindeiro ano, sendo os sétimos entre os seus homólogos de toda España co soldo máis alto.
Os presidentes de Cataluña, Madrid e do País Basco son os xefes dos executivos rexionais que teñen os soldos máis altos, en comparación coas demais comunidades autónomas, mentres que os que menos cobran son os de Cantabria e Navarra.
O presidente galego sitúase no quinto posto en canto o soldo previsto para o vindeiro ano.
Segundo datos dos propios gobernos autonómicos, o presidente da Generalitat de Cataluña, Jordi Pujol, percibirá o próximo ano 14.942.850 pesetas, que se dividen en dúas partidas, unha asignación de 8.046.150 pesetas e 6.896.700 pesetas en concepto de representación.
Tras Pujol, sitúase o presidente da Comunidade de Madrid, Alberto Ruiz Gallardón, que cobrará 13.928.000 pesetas brutas o próximo ano, sen que a esta cantidade se lle sume ningún tipo de dieta;
seguido do lehendakari, Juan José Ibarretxe, que recibirá 13.065.562 pesetas.
Os presidentes de Cantabria, José Joaquín Martínez Sieso, cun soldo anual de 8.715.000 pesetas; e o de Navarra, Miguel Sanz, con 8.848.702 pesetas, son os que menos cobran, e teñen unha diferencia con Pujol de seis millóns de pesetas.
A pouca distancia de Martínez Sieso e Sanz sitúanse os presidentes de Asturias, Vicente Álvarez Areces; e da Rioxa, Pedro Sanz, con soldos de 9.300.000 pesetas nos dous casos, e os de Estremadura, Juan Carlos Rodríguez Ibarra, e Baleares, Francesc Antich, con case 10,5 millóns.
O salario do presidente do Goberno para o próximo ano será de 13.059.696 pesetas, algo inferior ó dos presidentes catalán e madrileño e similar ó do lehendakari, mentres que os ministros percibirán 11.522.412 millóns.
O Eurogrupo insiste no poder de apreciación da moeda única
O ministro de Economía francés e presidente do Eurogrupo, Laurent Fabius, asegurou onte que os ministros dos Doce (Once máis Grecia) ratificaron onte durante a súa reunión que os únicos riscos que padece a súa economía son "externos", especialmente, en canto ó prezo do petróleo.
"Tódolos ministros conviñemos en que existen riscos pero todos eles teñen orixe externa.
O desenvolvemento interno da zona euro é moi satisfactorio", asegurou, dun 3 por cento de crecemento, como indican as previsións da Comisión Europea da semana pasada.
O dirixente do Eurogrupo, Laurent Fabius, indicou que é "moi positivo en termos de reducción do paro, fomento da riqueza, investimentos, competitividade, e demais factores".
"Que haxa aínda ó longo e ancho do mundo elementos de incerteza é verdade, sobre todo en economía, pero os elementos de incerteza que vemos son externos á zona europea.
Son o petróleo que se sitúa ó redor dos 30 dólares, ou os mercados bolsistas;
pero para a zona europea que, evidentemente non é allea a todos estes elementos externos, ten unha forza moi potente en si mesma.
Os elementos son positivos", manifestou.
Fabius, que a pesar de que os mercados financeiros pecharon o venres cun 0,84 por cento fronte ó dólar, sinalou que os ministros da zona euro non discutiron "moito tempo a situación do euro porque no plano económico non houbo ningún cambio".
Reiterou o desexo dos titulares de Economía "dun euro forte" e volveu sinalar que a moeda única está un 20 por cento "infraavaliada", á vez que recordaba que os dirixentes manteñen a "vixilancia" sobre a inflación.
"En canto á taxa de cambio houbo momentos nos que estivo máis alta e outros máis baixa, pero no fondo a natureza do noso traballo é a mesma posto que partindo dos elementos económicos fundamentais, o crecemento mantense e a economía norteamericana decae, polo que está claro que o euro está infravaliado", explicou Fabius.
Reducción do paro
O presidente do Eurogrupo sinalou que a situación do crecemento é positiva, en que se manterá e que permitirá unha reducción regular da taxa de paro ata o 2002, non se rexistran tendencias inflacionistas anque "algúns países deberán estar vixilantes".
Pola súa parte, o comisario de Economía e Asuntos Monetarios, Pedro Solbes, presentou a primeira entrega dun novo indicador macroeconómico da Euro Zona, nesta ocasión, sobre o clima empresarial.
Este primeiro estudio sinala que tras un pico en xuño deste ano e unha lixeira caída durante o verán, os niveis estabilizáronse nunha franxa do 8 por cento de crecemento, é dicir, dos máis altos dos últimos 15 anos da economía europea.
"A estabilización faise nun nivel alto, polo tanto a interpretación é moi positiva.
Non crecemos, pero estabilizámonos nun nivel elevado", declarou.
Por outra parte, respecto das declaracións do presidente do Banco Central Europeo (BCE), Wim Duisenberg, _que o venres pasado aseguraba con sorpresa de todos que "é aínda cedo para saber se o euro é un éxito"_ Fabius dixo que non engadiría máis comentarios ó que xa se dixo.
Finalmente, Fabius sinalou que durante a pasada tarde mantivo unha xuntanza co primeiro ministro de Luxemburgo, Claude Junker, dirixente do país que ata agora mantén unha oposición máis rotunda sobre o paquete fiscal, polas condicións que imporía a directiva sobre a fiscalidade do aforro dos non residentes que obrigaría a Luxemburgo a suprimir a medio prazo o segredo bancario.
O bloqueo de Luxemburgo volvería paraliza-la adopción das outras dous medidas do paquete: a directiva para evita-la dobre imposición de intereses e cánones sobre as empresas europeas e o Código de Conducta para elimina-la competencia desleal.
"O papel da Presidencia é intentar encontrar camiños para avanzar.
Son cuestións que están encol da mesa desde hai tempo.
Espero poder avanzar e para iso hai que ter contactos cos colegas", sinalou o dirixente europeo.
Galicia aumentou nun 22% as súas compras á rexión norte de Portugal
O intercambio comercial entre Galicia e a rexión norte de Portugal experimentou no ano 1998 un incremento do 22 por cento nas importacións e dun 15% nas exportacións galegas á zona norte do país luso, segundo comunicou onte o Instituto Galego de Estatística (IGE).
Os datos desta entidade cifran en 84.620 millóns de pesetas as exportacións galegas, fronte ós 73.567 millóns de 1997; mentres que as importacións foron de 58.584 millóns fronte ós 48.127 do período anterior.
Para Galicia, esta rexión comercial representa o 12% dos intercambios con outros países da Unión Europea.
Os empresarios queren que un presidente profesional suceda a Ramilo á fronte da patronal galega
O proceso sucesorio que se abre trala dimisión de Antonio Ramilo como presidente da Confederación de Empresarios de Galicia (CEG) levou a parte das asociacións e dos empresarios que integran a patronal galega a pensar que a súa presidencia debe ser ocupada por un xestor profesional.
As regras para marcar son claras:
búscase un especialista na dirección empresarial que se dedique de forma profesional e a tempo completo a revitaliza-la patronal galega.
Entre os requisitos para acceder ó cargo que o martes pasado deixou vacante Ramilo, encontraríase, polo tanto, non estar vinculado a un sector empresarial concreto, o que, segundo empresarios consultados, permitiría atende-las necesidades de todos e ó mesmo tempo establecer unha maior dispoñibilidade horaria e independencia.
Sobre os propios vicepresidentes da CEG, Ernesto Filgueira, presidente da Área Comercial Zona Monumental de Pontevedra, é partidario da profesionalización do cargo.
"En principio parece que conviría unha dobre función, é dicir, manter un cargo para papeis institucionais e unha xerencia profesionalizada que tire do ente, pero vista a experiencia e o funcionamento doutras corporacións, como é o caso das financeiras, parece que valería a pena ensaia-la cobertura do posto deixado por Ramilo a modo dun director xeral executivo".
Pola súa parte, o presidente de Aempe (Asociación de Empresarios da Mediana e Pequena Empresa de Pontevedra), José María Rodríguez, sostén que a elección do substituto de Ramilo debe xirar ó redor do proxecto de futuro que se conciba para a Confederación de Empresarios de Galicia.
"O perfil do substituto debe estar en función da estructura que se pretenda darlle á patronal galega, que depende un pouco da decisión que adopten ó respecto os catro vicepresidentes, xa que non será o mesmo, ó meu xuízo, se o que se pretende é rebaixa-la actual estructura ou se polo contrario a idea é mantela e incluso ampliala".
O presidente da Asociación de Empresarios de Hostalería da Coruña, Eliseo Calviño, é partidario de abri-lo debate sobre a profesionalización da presidencia.
Aznar nega a caída das rendas a pesar da inflación
O presidente do Goberno, José María Aznar, defendeu onte a continuidade da súa política económica polos seus resultados en crecemento e creación de emprego e, aínda que admitiu que o 4% de inflación "non é un bo dato", negou a deterioración das rendas familiares.
Aznar respondíalle así no pleno do Congreso ó secretario xeral do PSOE, José Luis Rodríguez Zapatero, e ó coordinador xeral de IU, Gaspar Llamazares.
Ámbolos líderes políticos coincidiron en demandar do Goberno unha rectificación da súa política e en denunciar unha progresiva perda de poder adquisitivo das familias e, especialmente dos funcionarios, respecto da que criticaron a pasividade do Executivo.
Na súa resposta, Aznar criticou que os socialistas estean en contra das medidas que impulsa o Goberno para combate-la inflación.
"Fai falla _dixo_ mante-lo equilibrio orzamentario para combate-la inflación, cousa que vostedes non queren;
fai falla liberalizar máis, cousa que vostedes non queren;
fará falla o esforzo dos axentes sociais para chegar a unha boa reforma laboral e fai falla de vez en cando que dende a oposición se faga algunha proposta con sentido, con contido e non unha falta de criterio como a que están demostrando".
Respecto do soldo dos funcionarios, asegurou que non perderan poder de compra nos últimos anos e afirmou que, tendo en conta ademais das retribucións básicas, as reclasificacións e os fondos adicionais dos últimos tres anos, a súa remuneración media creceu 4 puntos máis có IPC entre 1996 e 1999.
O xefe do Executivo admitiu que, en xeral, existe un despuntamento da inflación, tanto en España como en Europa, que só pode ser combatido, ó seu entender, con políticas de crecemento, de equilibrios e de liberalizacións, das que recordou que a oposición está en contra.
O secretario xeral do PSOE, José Luis Rodríguez Zapatero lembroulle a Aznar que o 4% de inflación de España é "a suba máis forte de tódolos países europeos" e pediulle "medidas e respostas" a un Goberno que "ata agora parece que soamente sabe facer preguntas".
Gasóleo profesional
O ministro de Agricultura, Pesca e Alimentación, Miguel Arias Cañete, asegurou onte que "a política do Goberno é que nunca reduciremos unilateralmente os impostos especiais do gasóleo, porque entendemos que é un mal sistema para combater unha crise enerxética desta natureza".
Así o indicou ó remate do pleno do Senado, onde acudiu onte pola mañá para contestar dúas preguntas do Grupo Parlamentario Socialista e Mixto sobre a actuación do Goberno para controlar e erradica-la encefalopatía esponxiforme bovina (EEB), enfermidade coñecida como mal das vacas tolas.
Arias afirmou que "o Goberno considera que a aspiración a un gasóleo profesional que propón a Coordinadora de Organizacións de Agricultores e Gandeiros (COAG), non se pode facer agora baixando os impostos especiais, senón que ten que ser algo que se debata no ámbito da Unión Europea".
Sinalou que "cando exista na Unión Europea o debate sobre o gasóleo profesional, o Goberno español participará nesa discusión na busca dun marco común de referencia".
Zeltia amplía o capital social en 332,29 millóns e crea un plan de incentivos
A xunta xeral extraordinaria da química Zeltia aprobou onte unha ampliación de capital social por 1,99 millóns de euros (uns 332,29 millóns de pesetas) que se instrumentará mediante a emisión dunha acción nova de 0,05 euros de nominal por cada catro antigas, informou onte á Comisión Nacional do Mercado de Valores.
Os accionistas recibirán unha acción nova gratuíta por cada catro antigas das que certifiquen a súa titularidade.
A operación, que se realiza con cargo á prima de emisión, deixa o capital social nuns 9,98 millóns de euros (uns 1.661,4 millóns de pesetas) e eleva por enriba dos 199,71 millóns o número de títulos que integran a totalidade do seu capital.
Os accionistas referendaron ademais a aplicación dun plan de incentivos para directivos e empregados das compañías que integran o grupo Zeltia, sempre que conten cun contrato indefinido e superaran o período de proba fixado nos seus respectivos contratos.
A única salvidade son as filiais Zelnova e Xylazel, nas que os únicos beneficiarios serán os directivos de senllas compañías.
O número de accións que Zeltia pensa venderlles como máximo ós beneficiarios do plan ascende a 300.000 accións, representativas do 0,1878 por cento do seu capital social.
A xunta de accionistas da compañía podería elevar, non obstante, o límite en reunións posteriores.
O plan terá unha duración total de seis anos e un día, sendo aplicable á retribución variable que perciban os beneficiarios nos anos 2001, 2002 e 2003.
As empresas do grupo farmaceútico e químico ofrecerán cada un dos anos apuntados ós beneficiarios a posibilidade de adquirir accións de Zeltia.
Os empregados ou directivos que queran adherirse ó plan financiarán o 50% do valor dos títulos que compren.
Martín Villa, presidente de Endesa:
"A fusión con Iberdrola non afectará á central das Pontes"
A fusión entre Endesa e Iberdrola non afectará ós compromisos adquiridos pola primeira no complexo mineiro-eléctrico das Pontes, que non se incluirá no proceso de desinvestimentos que deberá afrontar a nova empresa fusionada, segundo confirmaron onte en Santiago o presidente de Endesa, Rodolfo Martín Villa, e o seu conselleiro delegado, Rafael Miranda,
"O futuro das Pontes é o mesmo que tiña ata agora.
Non cambia para nada".
"O complexo ten unha vida establecida ata o 2008 e hai uns proxectos de desenvolvemento que se manteñen", explicou Rafael Miranda.
Os postos de traballo están garantidos nas Pontes, así como no resto de activos que terá a nova empresa fusionada.
Os directivos de Endesa e o conselleiro delegado de Iberdrola, Javier Herrero, reuníronse onte pola mañá cos conselleiros de Economía e Industria da Xunta, Xosé Antonio Orza e Juan Rodríguez Yuste, para informalos sobre as consecuencias en Galicia do proceso de fusión.
Martín Villa apuntou que os compromisos de Endesa na comarca das Pontes se "subrogarán" na nova entidade que naza trala fusión con Iberdrola.
Miranda puntualizou que entre estes compromisos se encontra a instalación de dous ciclos combinados de gas nas Pontes no ano 2005, "só condicionado ás limitacións legais que poida haber, pero que non cremos que poidan afectar demasiado", puntualizou.
A instalación dos ciclos non se realizará antes do 2005, debido á moratoria do Goberno que prohíbe a súa construcción con anterioridade e a que a demanda de gas non será suficiente ata que se constrúa a planta de gas, a finalización da cal está prevista para o ano 2004.
"Non se pode ter potencia ociosa no sistema", sinalou o conselleiro delegado de factoría Endesa.
Miranda foi concluente ó sinalar que a central das Pontes non está incluída no plan de desinvestimentos de Endesa e Iberdrola e explicou que Endesa tamén manterá o seu compromiso de participar na construcción da planta de gas de Ferrol, do que Endesa é "promotor entusiasta".
Pola súa parte, Martín Villa mostrouse convencido de que da fusión sairá un mercado "con máis de catro operadores".
Caixanova logra pechar outubro con 16.557 millóns en beneficios
Caixanova pechou o mes de outubro cuns beneficios de 16.557 millóns de pesetas.
Con esta cifra, a entidade financeira galega que dirixe Julio Fernández Gayoso logra alicerza-lo obxectivo fixado para o seu primeiro ano de vida logo da fusión.
A taxa de rendibilidade situouse no 1,54 por cento sobre o balance medio da caixa, que se apoia na expansión da marxe ordinaria nun 1,7 por cento.
Este aumento na rendibilidade tamén vén determinado pola reducción relativa dos gastos de explotación no 2,19 por cento do activo total medio.
O saldo do investimento crediticio, que a 31 de outubro superaba os 797.000 millóns, rexistrou un incremento interanual do 10'6 por cento, e soportou o segmento de empresas e particulares do sector privado residente o 88,7 por cento dese avance, mentres o resto recaeu no sector non residente.
Este experimentou un crecemento do 28,4 por cento con respecto ó ano anterior.
Segundo responsables de Caixanova, destacan as operacións con garantía hipotecaria, que representan o 40 por cento do crédito total, cunha taxa de crecemento situada no 10,7 por cento.
Os créditos persoais, incrementáronse nun 11,8 por cento ata alcanza-lo 19 por cento da carteira.
No peche de outubro, o saldo dos recursos de clientes administrados por Caixanova alcanzou os 1,23 billóns de pesetas, dos que o 13 por cento corresponde a instrumentos fóra de balance.
Tras un crecemento interanual de 120.000 millóns de pesetas, o balance total da entidade sitúase nos 1,34 billóns de pesetas, cifra que supera o billón e medio considerado o balance consolidado do Grupo Caixanova.
O grupo Inditex abre a súa primeira tenda de Zara en Copenhaguen
Inditex abriu en Copenhaguen a primeira tenda da cadea en Dinamarca, a través da marca Zara, cunha superficie comercial en torno ós 2.300 metros cadrados distribuídos en tres plantas dun edificio situado no centro histórico da capital dinamarquesa, segundo informou onte a compañía téxtil.
A entrada de Inditex en Dinamarca enmárcase dentro do proxecto de expansión internacional do grupo, cunhas vendas fóra de España que constitúen máis da metade do total.
O grupo prosegue a súa consolidación en Europa, tanto naqueles países nos que xa conta cun número significativo de tendas _España, Portugal, Francia, Bélxica ou Grecia_, como naqueloutros nos que entrou recentemente, como o Reino Unido ou Alemaña.
Nun futuro, Inditex abrirá tendas en Luxemburgo e Suíza.
Con esta apertura, amplía a súa presencia nos países nórdicos, onde xa contaba con outras seis tendas da cadea Massimo Dutti en Suecia e Noruega.
Trala chegada ó mercado dinamarqués, a cifra de países nos que Inditex está presente elévase a 33, entre eles once membros da UE.
Fóra de Europa, a compañía está presente en México, Brasil, Oriente Medio ou Xapón.
Na actualidade, conta con 1.058 tendas en todo o mundo, das que 926 están situadas en Europa.
Inditex é propietario das cadenas de moda Zara, Pull &amp; Bear, Massimo Dutti, Bershka e Stradivarius.
As súas vendas en 1999 ascenderon a 338.607 millóns de pesetas, e o beneficio foi de 34.070 millóns de pesetas.
A Xunta concede 1.226 millóns ás conserveiras Isabel e Castiñeiras
A Consellería de Pesca achegará 1.126 millóns de pesetas ás empresas conserveiras Isabel de Galicia e Castiñeiras, para a melloría e equipamento das súas fábricas.
O Goberno galego autorizou onte a concesión de dúas axudas acollidas a unha orde que establece o procedemento de concesión para creación, renovación, modernización e innovación tecnolóxica das empresas do sector.
Conservas Isabel recibirá os anos 2000 e 2001 un total de 544 millóns para a ampliación da súa capacidade productiva e rendemento da fábrica de conservas e peixe situada no Grove.
Pola súa parte, Castiñeiras percibirá 582 para a adquisición de maquinaria e equipos na fábrica de Ribeira.
No 2000 achegaránselle 142 millóns e cada un dos próximos tres anos recibirá a mesma cantidade.
O Executivo completa o proceso de liberalización do sector eléctrico
O Consello de Ministros aprobou onte un real decreto que regula as actividades de transporte, distribución, comercialización, subministración e procedementos de autorización de instalacións de enerxía eléctrica, informou o seu portavoz, Pío Cabanillas.
Segundo indicou o ministro portavoz do Goberno, o real decreto senta as bases para a culminación do desenvolvemento da liberalización acometida polo Executivo no sector eléctrico e serve para adecua-la normativa existente, ó adaptala á nova situación de competencia no sector.
Rato recoñece que España non pode mante-lo diferencial de inflación coa UE
O vicepresidente segundo do Goberno e ministro de Economía, Rodrigo Rato, recoñeceu onte que España non pode mante-lo diferencial de inflación co resto dos países da UE.
Rato sinalou onte en Segovia que España non pode mante-las diferencias de inflación cos socios europeos "porque vivimos nunha mesma área económica".
Rato sinalou que dos 4 puntos de inflación que ten o país, 1,7 están relacionados co prezo da enerxía en euros e os alimentos non elaborados e, o resto, co funcionamento normal da economía.
A moeda única retrocede lixeiramente pero segue por riba das 191 pesetas
O euro retrocedeu onte lixeiramente con respecto ás primeiras horas de cotización, pero mantívose por riba dos 87 centavos de dólar _191,248 pesetas_ e contra as 16.40 horas GMT de onte cambiábase a 0,8741 dólares _190,351 pesetas_, fronte ós 0,8748 dólares _191,198 pesetas_ da mañá.
O Banco Central Europeo (BCE) fixou onte o cambio oficial do euro en 0,8735 dólares _190,481 pesetas_.
A moeda única case rozou onte os 0,88 dólares _189,075 pesetas_, tras seis días de recuperación fronte ó dólar.
No 2001 o PIB dos candidatos á Unión medrará ó 5%
O Producto Interior Bruto (PIB) dos países candidatos a formar parte da Unión Europea crecerá ó redor do 5 por cento o próximo ano, segundo datos do Fondo Monetario Internacional recollidos polo Instituto de Estudios Económicos (IEE).
As previsións do FMI para estes países mostran unha clara aceleración no ritmo de crecemento económico dos países candidatos á UE, xa que mentres o ano pasado as súas economías tiñan un comportamento negativo do 0,3 por cento, no presente exercicio prevese un crecemento do 4,1 por cento e en 2001 do 4,8 por cento.
Os países con maior aumento do PIB para o ano que vén serán Estonia e Letonia, cun 6 por cento en cada caso, seguidas de Polonia, cun 5,5 por cento, Bulgaria e Hungría, e Turquía.
Galicia mellora a súa situación con respecto á renda media da UE
O bo aproveitamento das axudas recibidas entre 1986 e 1997 contribuíu a este avance e Galicia aproveitou ben os fondos europeos no período entre 1986 e 1997 e achegouse máis á media do PIB por habitante da Unión Europea.
Esta comunidade autónoma mellorou en 9 puntos, ó pasar do lugar 55 ó 64 se a media é cen.
Castela A Mancha, que subiu 12 puntos e Castela e León, con 13, foron as dúas comunidades autónomas españolas que mellor aproveitaron as axudas da Unión Europea neste período e as que se acercaron máis á media comunitaria.
Así o asegura o Goberno nunha resposta ó deputado do PP Iñigo Herrera, que se interesou sobre o parecer do Executivo sobre a suficiencia da política rexional europea nas rexións españolas máis desfavorecidas para compensa-la concentración de crecemento e renda nas zonas desenvolvidas.
O Goberno recorda que a política rexional da UE vai dirixida a favorecer un maior grao de cohesión económica e social en todo o territorio e a lograr que a renda das rexións máis pobres se acerque á media europea.
En 1986, data de entrada de España na CE, Castela-A Mancha ocupaba o lugar 54 se a media comunitaria é cen, e en 1997, último ano do que existen estatísticas rexionais oficiais de Eurostat, pasa ó 67, polo que gaña trece puntos.
Castela e León pasa do 65 en 1986 ó 77 en 1997, polo que mellora en doce puntos; por diante de Estremadura, con 11; de Cantabria, con 10 puntos, e de Galicia, que sobe 9.
Pola contra, Murcia é a comunidade que menos mellora.
Soamente un punto neses once anos, e Andalucía, Ceuta e Melilla, que o fan en tódolos casos en cinco puntos.
A resposta considera que a evolución das rexións españolas no período foi "dunha clara converxencia coa media da Unión Europea, considerándose esta igual a 100".
Engade que para o período 2000-2006 esta tendencia se vai a manter e, incluso, acelerar, xa que pola aplicación das perspectivas financeiras acordadas, a aplicación dos novos regulamentos reguladores dos fondos e as decisións sobre distribución, a España correspondeulle un total de 57.297 millóns de euros de 1999 (incluíndo 11.160 millóns do fondo de cohesión).
Deles, van ir destinados ás rexións máis desfavorecidas 45.966,8 millóns de euros, un 80,22% do total dos fondos estructurais e de cohesión para estas rexións, que suporá un impulso notable para logra-lo obxectivo "último e prioritario de conseguir un maior equilibrio entre as rexións que integran a Europa dos 15".
Brasil cre que Estados Unidos intenta debilita-lo Mercosur
A decisión dos gobernos de Estados Unidos e Chile de iniciar negociacións para un acordo de libre comercio foron interpretadas onte por fontes diplomáticas e políticas de Brasil como unha demostración de que Wáshington pretende impedir calquera tipo de fortalecemento do Mercosur.
A primeira consecuencia desa negociación será a inmediata exclusión de Chile de calquera mecanismo decisorio do Mercosur, como xa o anunciou o chanceler brasileiro, Luiz Felipe Lampreia, quen incluso asegurou que Brasil lle poderá pedir compensacións ó país andino pola súa asociación con EEUU.
"Había unha decisión de Chile de incorporarse plenamente ó Mercosur, pero agora vai incorporarse plenamente ó Tratado de Libre Comercio (TLC) de Norteamérica, polo que teremos que interrompe-lo curso dos acontecementos", afirmou Lampreia.
"Nós (o Mercosur) estabamos discutindo unha liña de incorporación de Chile que incluía a súa participación en mecanismos decisorios, pero xa non ten sentido que Chile participe de mecanismos decisorios do Mercosur", afirmou o chanceler brasileiro.
En tódalas súas negociacións multilaterais Brasil aclarou que a súa prioridade é fortalecer e amplia-lo Mercosur, comezando pola incorporación de Chile á unión aduaneira integrada por Arxentina, Brasil, Paraguai e Uruguai, para despois negociar, en mellores condicións, a creación da Área de Libre Comercio das Américas (ALCA).
A decisión de Chile de asociarse comercialmente a Estados Unidos representa un importante esvarón para a política de comercio exterior de Brasil.
"O avance de EEUU entre os países sudamericanos debilita o Mercosur e fortalece a idea de que os países da rexión adopten o dólar como a súa moeda común", afirmou o ex ministro brasileiro de Facenda Ernane Galveas.
Fontes do Goberno citadas onte polo diario O Globo indican que EEUU está empeñado en impedi-la estratexia de Brasil de aumenta-los seus socios comerciais e fortalece-lo Mercosur antes das negociacións do ALCA.
"Na avaliación do goberno brasileiro, o interese dos estadounidenses en acelerar un acordo con Chile demostra a disposición de EEUU de conseguir aliados para a súa proposta de introducir cláusulas ambientais e laborais no ALCA, para entrar en confrontación directa co Mercosur", afirmou O Globo.
De acordo con ese diario, os estadounidenses comezaron a traballar contra o Mercosur a partir do momento no que Cardoso conseguiu un compromiso de integración entre os países sudamericanos no encontro de presidentes celebrado en Brasilia o agosto pasado.
O Reino Unido propón renunciar ós intereses da débeda de 21 países pobres
Reino Unido propuxo renunciar ós seus dereitos sobre os intereses da débeda de 21 países pobres, para entregarlles ese diñeiro tan pronto como se comprometan con programas de loita contra a pobreza, confirmou onte en Londres o ministro de Finanzas, Gordon Brown.
Entre estes 21 países, "numerosos están en guerra civil ou en conflicto e carecemos de garantías de que unha diminución da débeda non será destinada a financiar armas de guerra en vez de programas de reducción da pobreza", explicoulle a mesma fonte á radio BBC.
"Actualmente propoñemos renunciar ós nosos dereitos sobre os intereses da súa débeda, para aforrar este diñeiro de maneira que poidamos entregarllo cando _e espero que pronto_ apliquen estes programas", engadiu.
A prensa británica informou desta proposta onte recordando que outros 20 países terceiromundistas se beneficiaron dunha reducción da débeda por valor de 600 millóns de libras.
Esta nova iniciativa que abarca 21 países representa o desembolso de 1.000 millóns de libras.
Unha manifestación a favor da reducción da débeda dos países máis pobres, convocada polo movemento Xubileo 2000, tivo lugar onte pola tarde en Londres.
A patronal galega sentará o martes as bases para a sucesión de Ramilo
A directiva da Confederación de Empresarios de Galicia (CEG) reunirase o próximo martes para senta-las bases da sucesión do dimitido presidente Antonio Ramilo e para analiza-la nova etapa que se abre para facerlle fronte ó desfase financeiro de mil millóns de pesetas.
Os plans futuros e o proceso de sucesión centraron a reunión que mantivo onte o presidente da Xunta, Manuel Fraga, con tres dos vicepresidentes da patronal galega.
O presidente da CEP, Guillermo Alonso Jáudenes, sinalou que inda é cedo para sinalar responsables da crise.
Á reunión con Fraga, "de carácter informativo", asistiron tres dos catro vicepresidentes: Guillermo Alonso Jáudenes, da Confederación de Empresarios de Pontevedra (CEP); Francisco Rodríguez García, da de Ourense, e Antonio Fontela Ramil, da da Coruña, así como un representante da confederación de Lugo.
Logo do encontro, Jáudenes explicou que o comité executivo e a directiva da CEG reunirase o martes para elaborar un calendario para a elección dun novo presidente, un proceso que, segundo os estatutos, non pode prolongarse máis de dous meses.
O presidente da CEP, integrante, igual có resto dos vicepresidentes, da comisión xestora que dirixe a patronal desde a dimisión de Ramilo, indicou que inda non hai un candidato para ocupa-la presidencia e confiou en que a elección se faga por "consenso".
Sobre o seu encontro con Fraga, Jáudenes asegurou que se trataba dunha reunión informativa para explicarlle ó presidente galego a situación na que se encontra a patronal trala crise aberta coa dimisión do seu principal responsable e co buraco económico que soporta.
O presidente da patronal pontevedresa salientou que tiveron sempre unha "magnífica relación" coa Xunta e sinalou que lle agradeceran a Fraga a sintonía que sempre existiu coas distintas consellerías.
O detonante da crise que vive a patronal galega, é dicir a débeda de mil millóns de pesetas que pesa sobre o seo da CEG, centrou gran parte das preguntas que os periodistas lle realizaron ó presidente da patronal de Pontevedra, na súa calidade de portavoz da comisión xestora, aínda que este non se mostrou moi explícito.
Así, sobre a débeda financeira, Jaúdenes recordou que na actualidade unha comisión de traballo elabora un plan de viabilidade.
Así mesmo e sobre as causas que levaron a CEG a entrar nese desfasamento económico, o presidente da patronal pontevedresa non quixo entrar en disquisicións e subliñou que "aínda é pronto para dirimir responsabilidades".
Só un dous por cento das empresas franquiciadoras de España ten a súa orixe en Galicia
Franquiatlántico amosará o look de máis de cen marcas
Máis dun centenar de empresas nacionais e internacionais participarán na segunda edición de Franquiatlántico, que superará os 80 expositores da primeira edición.
A Feira da Franquía celebrarase no recinto de Cotogrande en Vigo do 26 ó 28 de xaneiro e abarcará os sectores de restauración, moda, ocio, tinturería, lencería, internet e axencias de viaxe.
Como novidade nesta segunda edición da Feira da Franquicia, concederase o primeiro Premio Franquiatlántico, que se presentará en dúas modalidades.
Unha delas, cun galardón valorado nun millón de pesetas, premiará á empresa de franquías con maior penetración no mercado galego, e outro, dotado con 600.000 pesetas, estará dirixido ós expositores e será para a mellor imaxe de expositor na feira.
Segundo datos da organización do certame, unicamente o dous por cento das empresas franquiadoras de España ten a súa orixe en Galicia, o que a sitúa por detrás de Madrid, co 36 por cento; Cataluña, co 30 por cento; ou Valencia, co 8 por cento.
A directora de Franquiatlántico, Raquel Robledo, destacou o carácter transfronteirizo do acto e explicou que o 35 por cento das 12.000 persoas que visitaron a feira na súa primeira edición procedían de Portugal.
Ademais, resaltou que pretende fortalece-lo mercado da franquía na eurorrexión Galicia-Norte de Portugal, onde se localizan máis de 7 millóns de consumidores.
Robledo destacou que o 90 por cento das empresas presentes na primeira edición xa reservaron espacio, "e xa hai confirmadas outras que non acudiron á primeira cita", precisou.
Referiuse a que se trata dunha plataforma ideal para os interesados en monta-la súa franquía ou franquia-lo seu negocio.
Así, levaranse a cabo unhas Xornadas Técnicas organizadas pola Asociación Española de Franquiadores nas que se analizará e debaterá a proxección de futuro das empresas e porase en marcha a Aula da Franquía, na que os expositores mostrarán a súa experiencia no negocio.
Pola súa parte, o presidente da Asociación de Xoves Empresarios de Vigo, Carlos Filgueira, sinalou que a maior parte dos asistentes á Franquiatlántico teñen entre os 25 e os 40 anos xa que este tipo de feiras "están creadas por, e para, emprendedores, e nelas os mozos empresarios son os protagonistas" ademais, engadiu, "cada vez existen máis franquías en España e a tendencia é á alza".
O imperio hoxe
A célebre maternidade, unha das pezas emblemáticas do novo Sargadelos
Finiquitado o labor industrial do século pasado, espallada a súa herdanza polas vilas e museos, case que perdida a súa lembranza, e ateigada de esvaída escuridade a súa senlleira marca, Sargadelos _o espírito, a esencia e a tradición_ revive no derradeiro tercio do actual século gracias á tarefa entregada e ilusionante de moitos nomes ilustres da vangarda artística e renovadora do país, e especialmente ás figuras de Isaac Díaz Pardo e mais de Luís Seoane.
Desexando manter vivo o espírito inicial do proxecto (pois a empresa "fora concibida por Ibáñez como unha asociación de recursos propios para, engadíndolles valor, poder satisfacer necesidades auténticas, o que viña significar unha clara revolución fronte á empresa que xeralmente está concibida como unha asociación de intereses co fin de especular con necesidades e recursos"), nace _ó abeiro do Laboratorio de Formas de Galicia_ un complexo, dinámico e ambicioso plan de restauración de Sargadelos.
No mesmo contemplábase a creación dun museo (o cal contería a obra e documentación do movemento renovador da arte galega desta centuria), a activación e potenciación da cerámica que deu nome ó lugar, e incluso todo un marco cultural que apoiase o labor cultural revindicador da realidade da nosa terra...
En suma, latexaba baixo esta ousada e suxerente idea a aspiración lexítima por recobrar e resucitar a memoria histórica dun país.
Axiña todo se pon a andar;
inaugúranse as novas instalacións de Sargadelos;
comezan a saír ó mercado as primeiras pezas baixo o deseño artístico de "grandes mestres da sensibilidade" como o propio Seoane, Laxeiro, Xosé Vizoso, Carlos Silvar, Alberto Sánchez;
amplíase o marco inicial de actividades, contémplanse intercambios con outros ámbitos territoriais;
érguese o Museo Carlos Máside;
establécese o convenio coas Cerámicas do Castro;
espállase o labor da editorial homónima que se converte nunha das grandes referencias culturais na recuperación do noso pasado máis recente e que é un dos grandes motores dos mozos investigadores;
e Sargadelos remata por ser un símbolo identificativo de Galicia non só na nosa terra senón máis alá das nosas fronteiras...
Dalgún xeito, a débeda desta terra con Ibáñez comeza a estar pagada.
"Resurrección"
Case que todos os traballos de investigación existentes sobre Sargadelos achegan como data de remate da actividade industrial o ano 1875, esquecendo outras iniciativas que tamén gozaron de certa resonancia.
E nese período esvaído na memoria _de case un século_ que transcorre ata a "resurrección" nos nosos días, apareceu unha salientable experiencia que gracias ó labor de investigación de Teresa Pena Moreda se ten recuperado e que se atopa ben estudiado e recollido nunha coidada e valiosísima análise titulada 'Cerámica de Sargadelos 1901-1908', os puntos fundamentais da cal resumimos a continuación.
"O 27 de marzo de 1901, créase ante o notario de Llanera (Oviedo), a Sociedade Anónima Cerámica de Sargadelos a instancias de D. Javier López y García Bandujo...
A intención desta Sociedade era reutilizar as antigas fábricas e producir nelas toda clase de materiais cerámicos, reiniciando tamén a producción de louza levada a cabo en Sargadelos no século anterior...
Uns meses antes da inauguración, a Xunta Xeral de Accionistas acorda un cambio na localización da factoría baseándose nun informe técnico de Ciriaco Guisasola...
Así, contra o previsto inicialmente, a apertura non ten lugar ata 1903 e non será nas ruínas do antigo emporio de Ibáñez, senón na localidade veciña de Burela, onde seguirá existindo algúns anos máis Cerámica de Sargadelos como razón social...
A intención básica era a producción e fabricación de todo tipo de productos cerámicos, entre eles a louza que tanta sona lle era ó lugar, sen embargo nun primeiro intre a factoría limítase á producción de refractarios e a unha cativa producción de tubos, con carácter experimental... e que tiña como finalidade competir co tixolo inglés que por aquela época se importaba en grandes cantidades....
A primeiros de 1905 aparecen datados dous novos proxectos; o de fabricación de louza e o de producción de canos de gas...
mais ningún deles chegou a levarse á práctica, en gran medida pola marcha de Ciriaco Guisasola de Burela...
A Sociedade continúa vivindo uns anos máis ata que en 1908 Francisco Argüelles y Sierra embarga os bens da empresa".
Os fondos de investimento rexistran unha forte caída
O patrimonio xestionado en fondos de investimento rexistrou durante o mes de novembro a segunda maior caída da historia, 830.000 millóns de pesetas respecto do mes anterior, co que se sitúa en 31,2 billóns de pesetas.
A cifra de patrimonio xestionado ata novembro é un 9 por cento inferior á de decembro do ano anterior, segundo os datos de Ahorro Corporación.
Dos 31,2 billóns de pesetas, máis de 22,8 billóns corresponderon a fondos de investimento libre, mentres que 7,1 billóns son fondos de investimento garantidos e 1,2 billóns correspondéronlle a Fondtesoro.
Anque a perda patrimonial en termos brutos ascendeu a 830.000 millóns de pesetas, o saldo entre subscricións e reembolso quedou nun descenso de 225.000 millóns de pesetas.
As saídas netas correron a cargo dos Fondos de Investimento Monetarios (FIM), que reduciron o seu patrimonio en 160.000 millóns de pesetas.
Por primeira vez na historia, o patrimonio deses productos diminúe.
Os Fondos de Investimento en Activos do Mercado Monetario (Fiamm) reduciron o seu patrimonio en 90.000 millóns de pesetas.
Os fondos garantidos, sen embargo, incrementaron o seu patrimonio durante o pasado mes de novembro en 25.000 millóns de pesetas.
Entre os datos destacan o crecemento dos FIM de accións, non tanto polo seu importe (30.000 millóns de pesetas) senón polo cambio de signo.
"Os investidores están aprendendo a lóxica elemental do mercado, que non é outra que intentar comprar 'barato' e vender 'caro', e en momentos tan duros como o actual demóstrano", indica Ahorro Corporación.
As modalidades con maior nivel de risco creceron máis de 2 billóns de pesetas en termos netos durante os once primeiros meses deste ano, anque os rescates dos productos de renda fixa as superan.
Ahorro Corporación considera que non é previsible un cambio na tendencia ata fin de ano, polo que o patrimonio dos fondos poderá sufrir algunha "convulsión" máis e non cre que se poidan recuperar nin as perdas patrimoniais nin as rendibilidades.
A pesar disto a xestora móstrase optimista cara ó futuro.
O índice de prezos hoteleiros aumentou en outubro un 1,6 por cento
O índice de prezos hoteleiros aumentou durante o pasado mes de outubro na comunidade galega en 1,6 por cento, segundo datos facilitados polo Instituto Nacional de Estatística (INE).
Este incremento sitúa desta forma a Galicia como a segunda autonomía que experimentou un maior aumento de prezos, por detrás de Cataluña, na que os prezos ascenderon un 2,9 por cento no mesmo período de tempo.
Por contra, os ingresos dos hoteis galegos no que vai de ano descenderon nun 0,3 por cento respecto do exercicio anterior, segundo os referidos datos.
O índice nacional de prezos hoteleiros descendeu un 2,1 por cento no mes de outubro, mentres que os ingresos creceron un 1,8 por cento sobre o mes anterior.
Por contra, o índice de prezos no que vai de ano creceu un 2,3 por cento.
Sen embargo, os ingresos entre xaneiro e outubro descenderon 4,9 puntos.
En canto ós ingresos, a comunidade autónoma que máis crece en outubro foi Cataluña que rexistrou unha suba de 12,5 puntos, mentres que a que rexistrou unha maior caída no índice de ingresos foi a Comunidade Valenciana que descendeu un 10,8 por cento.
As cifras no que vai de ano sitúan a Andalucía como a comunidade autónoma con maior incremento no índice de prezos (un 13,6 por cento máis), seguida das da comunidade balear, cunha suba do 12,4 por cento.
Descenderon os ingresos en Cataluña un 15,1 por cento, Murcia (9,2 por cento), Cantabria (7,9); Canarias (7,5 por cento), A Rioxa (0,9%) e Galicia (0,3 por cento).
A Comisión de Enerxía aproba a fusión entre Endesa e Iberdrola
A Comisión Nacional da Enerxía (CNE) considera que a operación de fusión entre Endesa e Iberdrola pode supoñer unha mellora da competitividade no sector eléctrico.
Así se expresa este organismo nun informe sobre a operación de fusión entre Endesa e Iberdrola que, pola súa magnitude e deseño, o ente regulador considera "o primeiro dunha serie necesaria, por disposición legal, de informes preceptivos que a CNE deberá realizar".
O informe foi aprobado pola maioría dos membros do Consello de Administración e co voto en contra de dous conselleiros.
No tocante ós posibles adquirentes dos activos de distribución sometidos a alleamento, tal como propón o Plan de fusión de Endesa e Iberdrola, a CNE apunta que se deberá crear "alomenos" unha distribuidora relevante máis, á parte das xa existentes Unión Fenosa e Hidrocantábrico.
O ente regulador entende que a entidade que resulte do proceso de fusión pode manter unha capacidade de producción instalada no sistema eléctrico da España peninsular igual á que posuía Endesa, a maior das compañías suxeitas a esta operación.
Deste modo, a CNE considera adecuada unha capacidade instalada de 19.379 megavatios, a que posuía a 31 de decembro do ano pasado, ademais de 1.560 megavatios de capacidade autorizada ó remata-lo trámite de información pública, máis outros 420 megavatios por necesidades de potencia instalada do sistema eléctrico sen que concluíra o trámite de información pública.
A estructura da empresa fusionada debe ter, para a CNE, un modelo similar ó de Endesa ou Hidrocantábrico, "aquel no que a comercialización está realizada por unha filial separada e non pola matriz, como no caso de Iberdrola, ou mesturando xeración e comercialización, como estableceu Unión Fenosa".
O informe do ente regulador do mercado enerxético pon obxeccións á cota de comercialización resultante da empresa fusionada, xa que limita ó 50 por cento, "valor xa en por si elevado", a enerxía por novos contratos e vencemento doutros.
A este respecto, o informe matiza que as empresas non mencionan a enerxía dos contratos que teñan un prazo de vencemento posterior ou próximo ó 2003, "que poden representar un valor importante da enerxía".
A CNE concreta neste primeiro informe que a empresa resultante da fusión deberá allea-las participacións en OMEL e Rede Eléctrica Española (REE) que excedan das permitidas pola actual normativa.
Verbo da polémica suscitada respecto do tratamento que deben recibi-los custos de transición á competencia (CTC) por mor dos desinvestimentos comprometidos, a CNE argumenta que "os activos desinvestidos leven incorporados os CTC remanentes que lles foron recoñecidos, se procede".
Total apoio desde o ministerio de Economía
O vicepresidente segundo do Goberno e ministro de Economía, Rodrigo Rato, expresou onte o seu convencemento de que a fusión entre Endesa e Iberdrola vai ser unha operación beneficiosa para a competencia no sector eléctrico.
Rato, que presidiu onte a celebración da Conferencia Sectorial de Turismo, fixo esta declaración momentos antes de que a Comisión Nacional da Enerxía dese a coñecer un informe preliminar sobre esta operación no que a considera favorable para o desenvolvemento da competencia no sector eléctrico.
O titular de Economía precisou que "aínda hai mercado e capacidade en España para aumenta-lo número de licencias", unha opción verbo da que tamén se pronuncia favorablemente o informe da CNE.
Por outra banda, o Ministerio de Traballo autorizou un plan de baixas voluntarias incentivadas para o grupo Endesa que afectará a 5.000 dos seus empregados, segundo sinalou onte o secretario de Estado da Seguridade Social, Gerardo Camps.
O euro alcanza o máximo valor dos últimos dous meses
O euro alcanzou o seu valor máis alto nas últimas once semanas ó colocarse a máis de 89 centavos de dólar _186,950 pesetas_, axudado polo arrefriamento da economía en EEUU e as esperanzas de que o cumio de Niza sexa un éxito.
O clima positivo en torno á eurodivisa dá a impresión de terse afianzado tamén coa caída da Bolsa de EEUU, que pode atraer a partir de agora os investimentos nese país cara ós mercados europeos.
O euro chegou a cambiarse onte pola mañá a 0,8969 dólares _185,512 pesetas_, o nivel máis próximo ós 0,9040 dólares _184,055 pesetas_ que rexistrou esta moeda cando interveu o BCE no seu favor xunto con varios países do G-7 o pasado 22 de setembro.
Os mercados de divisas están aínda indecisos sobre se o euro cruzou xa o limiar cara a un sólido fortalecemento e deixou atrás definitivamente a debilidade que lle fixo perder cerca do 25 por cento do seu valor fronte ó dólar desde a súa introducción en xaneiro de 1999.
Os analistas advirten de que un fracaso do cumio dos 15 xefes de Estado e de Goberno da Unión Europea, que comeza hoxe na cidade francesa de Niza, asestaríalle un duro golpe á moeda única, porque se demostraría a súa falta de capacidade para construír unha Europa unida.
Na sede do BCE séguese co máximo interese a evolución da reunión de Niza, pero non hai unha postura oficial ó respecto, salvo a resposta a unha petición que fixo o pasado luns Francia, como presidente de quenda do Consello da UE, á entidade sobre o procedemento de voto unha vez materializada a ampliación ós países do Leste.
Ata agora foron as malas noticias procedentes de EEUU as que lle deron ás ó euro, como un informe publicado onte pola Reserva Federal que confirmaba a ralentización do crecemento económico nese país.
Pola súa parte, a Organización para a Cooperación e Desenvolvemento Económico (OCDE) prevé para o 2001 un crecemento do 3,5 por cento en EEUU, fronte a un 5,2 por cento este ano, mentres que para a zona euro será do 3,1 por cento, comparado co 3,5 por cento deste ano.
Ó reducirse o diferencial do crecemento económico entre EEUU e os once países do euro, eliminaríase unha das principais causas á que se atribuía ata agora o debilitamento do euro fronte ó dólar.
Tamén a caída en picado nos últimos días dos prezos do cru socorreu ó euro, ó crearse perspectivas dunha distensión da inflación na eurozona.
Fontes do BCE recordaban que a suba do Índice Harmonizado de Prezos ó Consumo (IAPC), que en outubro se situou no 2,7 por cento, obedece principalmente a que os prezos do cru se triplicaron desde o mes de febreiro.
BP baixa catro pesetas as súas gasolinas e 1 peseta o gasóleo
A petroleira BP, a terceira do sector en España cunha cota de mercado do 11 por cento, baixou a pasada medianoite unha peseta por litro o gasóleo de automoción e 4 pesetas por litro tódalas gasolinas, informou onte a compañía.
Despois desta rebaixa, os prezos de venda ó público nas 539 estacións de servicio de BP quedarán fixados en 127,9 pesetas por litro o gasóleo de automoción, en 138,9 pesetas por litro a gasolina sen chumbo de 95 octanos, en 153,9 pesetas por litro a gasolina sen chumbo de 98 octanos e en 150,9 por cento a gasolina súper.
Fontes de BP destacaron que esta é a primeira baixada do prezo do gasóleo desde o pasado mes de abril.
Segundo a petroleira, esta medida responde á vontade de BP de trasladar ó consumidor a recente tendencia baixista do prezo do petróleo nos mercados internacionais e a recuperación do euro fronte ó dólar.
Cotización do cru
Esta rebaixa súmase ás adoptadas o pasado martes polas petroleiras Repsol YPF e Cepsa, que reduciron os prezos das gasolinas 2 e 3 pesetas, respectivamente, se ben mantiveron invariable o prezo do gasóleo de automoción, mentres que BP decidiu rebaixalo unha peseta.
En ámbolos casos, as petroleiras xustificaron a baixada pola caída da cotización do petróleo nos mercados internacionais e pola recuperación do euro fronte ó dólar.
A terceira operadora do española, que conta con máis de 530 estacións de servicio, é a primeira vez que baixa os prezos dos seus carburantes desde o pasado mes de abril e coincide coas rebaixas efectuadas polas súas máis directas competidoras Repsol-YPF e Cepsa que con motivo da ponte da Constitución e a saída prevista de doce millóns de vehículos decidiron revisa-las súas tarifas.
A terceira petroleira do país, BP, xa baixara dúas pesetas o prezo das gasolinas sen chumbo o pasado 16 de novembro, pero naquel momento mantivo os da súper e o gasóleo.
As matriculacións de turismos caen un 9,95 por cento en novembro
As matriculacións de automóbiles de turismo no pasado mes de novembro caeron o 9,95 por cento, ó venderse 104.258 unidades, fronte ás 115.778 rexistradas hai un ano, segundo o avance facilitado onte por fontes do sector.
No que vai de ano este mercado creceu o 0,08 por cento con 1.285.071 unidades vendidas, fronte ás 1.284.092 do ano anterior, segundo os datos dados a coñecer onte polas patronais Anfac, Aniacam, Faconauto e Ganvam.
O retroceso de novembro súmase á caída do 9 por cento rexistrada no pasado mes de outubro.
As mesmas fontes do sector sinalan que a tendencia á baixa do conxunto do mercado se aprecia aínda máis no que respecta á demanda de particulares e empresas de non alugueiro, cunhas matriculacións no que vai de ano que presentan xa un balance interanual negativo en arredor dun punto, mentres que as que alugan mostran unha tendencia expansiva cun 7,7 por cento de aumento.
O mercado de vehículos todo terreo caeu o 5,35 por cento respecto do mes de novembro de 1999, con 7.417 unidades vendidas fronte ás 7.836 de hai un ano.
No que vai de ano, o mercado de vehículos todo terreo caeu un 4,67 por cento.
Crecen un 0,6% os prezos industriais en outubro
Os prezos industriais da zona euro incrementáronse un 0,6 por cento o pasado outubro con respecto ó mes anterior, segundo os datos publicados onte xoves pola Oficina Estatística comunitaria, Eurostat.
No conxunto da UE, os prezos industriais aumentaron un 0,5 por cento en outubro, mentres que o pasado setembro o resultado foi dunha subida do 0,9 por cento.
Por sectores, a evolución en outubro "foi estrictamente idéntica tanto na zona euro como na UE", precisa Eurostat nun comunicado.
O aumento dos prezos correspondente a ese mes debeuse en gran medida ó incremento rexistrado no sector dos bens intermedios, que alcanzou o 1,1 por cento.
Os prezos dos bens de consumo duradeiros e non duradeiros subiron un 0,2 e un 0,1 por cento, respectivamente, mentres que os dos bens de investimento baixaron un 0,1 por cento.
Por países, os prezos industriais aumentaron de forma especial en Portugal, un 2,9 por cento, anque tamén superaron a media comunitaria Holanda (1,1 por cento), Irlanda (0,7 por cento) e Suecia (0,7 por cento), mentres que en Luxemburgo seguiron baixando (-0,2 por cento).
Polo que se refire á variación anual con respecto ó mes de outubro de 1999, o incremento de prezos foi do 6,3 por cento na zona euro e do 5,6 na UE, mentres que en setembro os aumentos rexistrados foron do 13 e o 13,4 por cento respectivamente.
En comparación con outubro de 1999, as taxas anuais máis elevadas rexistráronse en Portugal (16,9 por cento) e Holanda (10,8 por cento), mentres que Alemaña (4,6 por cento), Luxemburgo (4,1 por cento) e Reino Unido (1,8 por cento) tiveron unha suba inferior á media da UE.
Fenosa prevé comercializa-lo 35% do gas en España no ano 2005
Unión Fenosa Gas, filial da eléctrica Unión Fenosa, prevé alcanzar no ano 2005 unha cota de mercado do 35 por cento na comercialización de gas natural en España, porcentaxe que se estabilizará en torno ó 30 por cento ó final do decenio, segundo informou onte a compañía.
Unión Fenosa Gas espera obter, ó final do período 2000-2005, un beneficio bruto de explotación (EBIT) de 18.000 millóns de pesetas e uns ingresos totais de 140.000 millóns.
A eléctrica pretende ademais aumentar nun 50 por cento o seu actual parque de xeración.
O aumento do 50 % do parque de xeración efectuarase mediante a posta en marcha de centrais de ciclo combinado (que utilizan gas natural), que sumarán unha potencia adicional de 2.800 megavatios no segundo semestre do ano 2004.
Os plans de Unión Fenosa baséanse no contrato de subministración de gas natural subscrito o pasado mes de xullo coa Egyptian General Petroleum Corporation (EGPC).
Fenosa prevé construír, xunto cun socio local, unha planta de licuefacción de gas na costa de Exipto que terá capacidade para procesar 40.000 millóns de termias ó ano e que suporá un investimento de mil millóns de dólares (uns 200.000 millóns de pesetas).
En función da resposta do mercado, está prevista a instalación dun segundo tren de licuefacción en datas posteriores.
Unión Fenosa Gas pretende actuar tamén no negocio do transporte, polo que adxudicará, antes de final de ano, dous contratos a compañías navieiras para construír senllos buques metaneiros que se encargarán de traslada-lo gas desde Exipto.
Ademais, a eléctrica participa na planta de regasificación de Galicia (Reganosa), actividade na que pretende amplia-la súa presencia.
Unión Fenosa Gas _o seu presidente é Elías Velasco_ estructurou a súa actividade en tres grandes áreas: infraestructuras, comercialización e distribución.
A nova compañía iniciou a súa andaina cun equipo de vinte persoas, que se triplicará ó longo do vindeiro ano e fixou a súa sede en Madrid.
Por outra banda, a Comisión Europea aprobou onte, xoves, a operación pola cal Stet International Netherlands (SIN), Endesa Telecomunicaciones (ET) e Unión Fenosa Inversiones (Ufinsa) adquiren o control común de varias empresas españolas de cable mediante a creación da nova empresa AUNA.
Estas empresas notificaranlle ó Executivo comunitario o proxecto de concentración o pasado 14 de novembro.
Unión Fenosa Inversiones (UFINSA), do grupo español Unión Fenosa, presta servicios de asesoría, enxeñería, telecomunicacións, industria, explotación de minas e inmobiliaria.
Interese de Fenosa pola venezolana Enelven
As españolas Unión Fenosa e Iberdrola están interesadas en adquiri-lo 51% das accións que oferta a compañía eléctrica venezolana Enelven, segundo informou onte, venres, a prensa local.
"Neste momento as empresas precualificadas visitan o Centro de Datos de Enelven para coñecer en detalle tódolos aspectos técnicos, financeiros, de acredores...", afirmou a fonte consultada polo diario económico Reporte.
No proceso de compra das accións, que se estima que se realizará en xaneiro, xunto coas empresas españolas, resultaron precualificadas oito empresas estranxeiras, entre as que están as estadounidenses Enron, CMS, PSEG e AES, a arxentina Perez Companc, a venezolana Enerzul e unha local.
Emilio Borchert, director de Soluziona en Venezuela, filial do Grupo Unión Fenosa, asegurou que o consorcio quere introducirse no mercado venezolano, por iso queren comprar Enelven.
Enelven distribúe enerxía eléctrica a 358.365 clientes no estado Zulia, importante centro petroleiro da costa occidental venezolana.
A Bolsa española rexistra as maiores caídas das prazas europeas
A Bolsa española sufriu dende principios do mes de novembro unha das caídas máis pronunciadas da súa historia, o que converteu a súa principal referencia, o selectivo Ibex-35, no índice europeo que acumula no que vai de ano un dos retrocesos máis avultados, superior ó 18 por cento.
A pesar da recuperación vivida polo mercado nas dúas últimas sesións, a Bolsa española é, con diferencia, a que peores resultados presenta ata agora en Europa e os seus principais competidores, os parqués de Londres, París, Fráncfurt e Milán viven situacións ben diferentes.
A Bolsa de Londres perde a metade que a Bolsa española, ó redor do nove por cento, e a de Francfurt, un cinco por cento, entrementres o mercado parisiense rexistra leves ganancias e o Mibtel, o principal indicador do parqué milanés, revalorizouse no que vai de ano máis do 8,00 por cento.
En España, dúas das empresas que sufriron con maior intensidade estas caídas foron Telefónica, a compañía que ten máis peso no Ibex-35, que retrocedeu máis dun 23 por cento, así como a súa filial para internet, Terra, que acumula no ano unha caída próxima ó 70 por cento.
Esta situación levou o Ibex-35 a situarse nos 9.500 puntos a falta de pouco menos dun mes para a fin do ano.
As causas fundamentais que ateazan a renda variable española son xerais a tódolos mercados bolsistas do mundo e entre elas figuran, segundo os expertos, o proceso electoral estadounidense, o alto prezo do cru e o mal comportamento dos valores tecnolóxicos.
Non obstante, a estes factores hailles que engadir outros que afectan máis especificamente a España, tales como a problemática situación financeira na Arxentina, onde numerosas empresas españolas teñen fortes intereses, e o posible recorte das axudas do Goberno ás eléctricas a través dos custos de transición á competencia (CTC).
Ademais, o alto peso que sectores como as telecomunicacións ou o das novas tecnoloxías teñen na Bolsa española provocaron que os vaivéns do Nasdaq, o mercado para compañías de tecnoloxía, comunicación e internet máis importante do mundo e un dos que máis perde este ano, rolda o 32 por cento, incidise directamente no Ibex-35.
Xunto ó Nasdaq, outro dos mercados de fóra do continente europeo que peor ano está vivindo é o de Toquio, que ós problemas xerais que afectan os mercados une a crise política e económica que vive, o que levou o índice Nikkei a perder un 22 por cento desde o mes de xaneiro.
Pola súa banda, o mercado de valores de Nova York, a máis capitalizada e con maior volume de negocio do mundo, acumula unhas perdas que se sitúan por riba do sete por cento a falta dunha vintena de días para o peche do exercicio.
No tocante ós mercados bolsistas europeos con menor volume, o máis optimista no que vai de ano 2000 é o de Copenhaguen, que gaña máis dun 23 por cento, mentres que o de Zúric acumula uns avances do 10,51 por cento, e o de Helsinqui algo máis do 2,00 por cento.
Polo contrario, a bolsa que rexistra maiores retrocesos é a de Atenas, con perdas superiores ó 32 por cento _debido á inestabilidade política e económica do país_, seguida das bolsas de Bélxica e Austria, con caídas superiores ó 9,00 por cento, e da de Estocolmo, con perdas do 7,00 por cento.
Qatar suxire diminuí-la producción de petróleo ante a caída dos prezos
O ministro do Petróleo de Qatar, Abdula Al Atiya, afirmou que hai abundancia de cru nos mercados e suxeriu unha reducción da producción para evitar que baixen máis os prezos, nunhas declaracións difundidas onte, venres, pola axencia oficial de noticias dese país, QNA.
Atiya manifestou a súa "estrañeza" pola caída dos prezos internacionais do cru nas dúas últimas semanas, "en pleno inverno (no hemisferio norte, o que propicia o consumo) e xusto cando Iraq ten suspendidas as súas exportacións (dende o 1 de decembro)".
Por este motivo, suxeriu que a Organización de Países Exportadores de Petróleo (OPEP), á que pertence Qatar, "adiante a data para a reducción das súas cotas de producción (para propiciar unha suba de prezos), que en principio debería decidirse na reunión ministerial do próximo marzo".
Os prezos do petróleo pódense vir abaixo cando Iraq volva exportar de novo, xa que "hai unha grande abundancia de cru nos mercados internacionais", sinalaba onte o diario árabe Al Hayat.
"Os mercados están saturados e creo que os prezos iniciaron o camiño do afundimento", asegurou un especialista árabe sen identificar.
"Pese ó cesamento das exportacións iraquís, os prezos seguen baixando, o que quere dicir que hai excedentes nos mercados", indicou o experto.
Só o 15 por cento das empresas españolas usan internet nas vendas
Soamente un 15 por cento das empresas españolas empregan a súa páxina web para vende-los seus productos, mentres que o resto se limita a ofrecer nela información e publicidade, segundo un estudio elaborado polo Instituto Catalán de Tecnoloxía (ICT) sobre a mercadotecnia aplicada a internet.
O estudio afirma que nos vindeiros anos esta tendencia se corrixirá e que as técnicas de venda propias da mercadotecnia cobrarán cada vez máis peso na rede de redes como método para captar clientes e poñerse así ó nivel de utilización doutros países.
O informe recoméndalles ás empresas integra-la mercadotecnia electrónica no plan estratéxico da compañía e asegura que a marca será determinante na rede.
Aínda así, a mercadotecnia electrónica desenvolverase máis doadamente no mercado de productos industriais, onde existe unha tradición de utilización de medios na rede de comunicación, sinala o estudio, que engade que o comercio por internet entre empresas representa dous tercios do total.
As perspectivas de venda a través de internet son favorables, dado que en 1997 España contaba con 300.000 usuarios, mentres que no 2000 se espera pecha-lo ano con dous millóns de internautas.
O informe revela que o volume de vendas a través de internet en España supuxo en 1999 entre 8.000 e 13.000 millóns de pesetas, mentres que a facturación en internet en Estados Unidos alcanzou os 20,5 billóns de pesetas e os 5,4 billóns en Europa.
O documento destaca "o papel predominante de internet como o motor e a plataforma de converxencia de tódalas aplicacións da mercadotecnia electrónica", anque engade que as técnicas destinadas a coñece-las necesidades comerciais do cliente e a fomenta-la compra de productos non serán exclusivas da canle informática.
Neste sentido, engade que estas técnicas de venda se estenderán á televisión dixital, ós teléfonos móbiles de terceira xeración (UMTS) e incluso ás consolas de videoxogos.
Ata agora, os ordenadores persoais conectados a internet eran a canle habitual da mercadotecnia electrónica, pero o informe insiste no futuro da televisión para desenvolver técnicas de venda encamiñadas ó consumo de productos ou servicios na rede.
"A televisión dixital permitirá unha entrada a internet máis fácil nos fogares ó mesmo tempo que a liña divisoria entre contido, publicidade e vendas será cada vez máis pequena, o que supón novas oportunidades de mercadotecnia", segundo o informe do ICT.
O estudio, no que participou tamén a escola de negocios Esade, destaca así mesmo as posibilidades da rede como canle de venda a particulares, anque sinala que "o comercio por internet entre empresas representa dous tercios" das transaccións comerciais realizadas en internet.
Doutra banda, o ICT asegura que internet é unha canle propicia para desenvolver técnicas de mercadotecnia porque é "interactiva" e ten características diferentes ó correo ou o teléfono, canles propias da mercadotecnia tradicional.
Sen embargo, apunta que "a deficiencia estructural e a escaseza dun marco xurídico e fiscal están limitando as potencialidades da rede".
Os afectados pola fusión Endesa-Iberdrola irán ó Tribunal da Competencia
Os máximos responsables de Endesa e Iberdrola, do resto de empresas enerxéticas españolas (Unión Fenosa, Hidrocantábrico, Red Eléctrica, Repsol, Gas Natural, Cepsa, etc.) e representantes de asociacións de consumidores, coxeradores, sindicatos e diversos gobernos autonómicos, como o basco, comparecerán a partir da semana entrante ante o Tribunal de Defensa da Competencia (TDC) para expoñe-los seus puntos de vista sobre a fusión das dúas principais eléctricas españolas e a súa repercusión sobre a competencia.
O TDC, organismo dependente do Ministerio de Economía, abriu o trámite de audiencias unha vez a Comisión Nacional da Enerxía (CNE) fixo público o seu informe sobre a fusión, cunha opinión favorable a ela, anque recomenda impoñer limitacións do 50 por cento na capacidade de xeración e do 41 por cento na cota de mercado de distribución que controlará a empresa resultante da fusión, o que, en opinión de diversos analistas, de terse en conta, podería deixar sen sentido económico a operación.
A tese que defenderán as distintas empresas, organizacións e colectivos afectados coincidirá coa que lle formularon xa á Comisión Nacional da Enerxía (CNE) ó longo do trámite de audiencias, que se estendeu ó longo do pasado mes de novembro.
Así, se ninguén se move das súas propostas iniciais, o TDC poderá escoita-lo rexeitamento sen paliativos á operación de sindicatos e asociacións de consumidores;
os primeiros ante o seu impacto laboral, cuantificado por UGT en 10.000 traballadores, e os segundos polas repercusións negativas que para o consumidor podería ter un constrinximento do mercado, reflectido nun posible encarecemento da tarifa eléctrica.
Repsol e Gas Natural expresarán tamén a súa posición contraria de partida.
O Ministerio inviste 756 millóns na mellora dos ríos galegos
O Ministerio de Medio Ambiente investiu na Coruña durante este ano arredor de 700 millóns de pesetas e na provincia de Pontevedra investirá tamén este ano 56 millóns nos ríos Louro e Miño.
Por outra banda, en Ourense, a Xunta desenvolve un programa para recupera-la riqueza biolóxica de varias áreas do val da Limia.
Segundo a resposta dada onte a unha pregunta parlamentaria do grupo socialista, o Goberno español concedeu no 2000 preto de 26 millóns de pesetas para a redacción do proxecto de acondicionamento hidráulico do río Mero, entre a presa de Cecebre e a súa desembocadura, zona desbordada nos últimos días.
As maiores partidas corresponderon á recuperación ambiental do borde litoral en Ares, cuns 242 millóns de pesetas, e á rehabilitación da beira marítima de Noia, con 218 millóns.
No tocante á provincia de Pontevedra, Medio Ambiente informou ademais de que para a mellora da calidade da auga do río Louro ó seu paso por Porriño prevén investir case 41 millóns de pesetas.
Nesta provincia tamén se está realizando unha actuación de emerxencia para a protección do leito do río Miño no concello de Tui, ó que se destinou un total de 15 millóns de pesetas.
Por outra banda, a Consellería de Medio Ambiente acaba de recupera-la riqueza biolóxica de varias áreas do val de Limia (Ourense), gracias a un programa da Dirección Xeral de Montes e Medio Ambiente Natural encamiñado a logra-la mellora da zona na que antes se atopaba a lagoa de Antela, a maior zona palustre do interior de Galicia, convertida logo en terras de cultivo.
A Xunta asegura que a campaña iniciada en 1995 obtén un balance "netamente positivo" por lograr que miles de aves do norte de Europa se acheguen á comarca escapando do frío.
Galicia, a comunidade que rexistrou un maior aumento das exportacións
As vendas ó exterior con orixe na comunidade galega efectuadas durante o primeiro semestre experimentaron un crecemento dun 48 por cento respecto do mesmo período do exercicio anterior, segundo un informe sobre comercio exterior realizado polas cámaras de comercio españolas.
Galicia sitúase segundo estes indicadores á cabeza das comunidades autónomas con maior capacidade exportadora e lidera o ránking das rexións con maior actividade comercial co exterior durante o primeiro semestre de 2000.
As Cámaras consideran que os resultados do comercio exterior de España durante os seis primeiros meses do ano evidencian "a elevada integración da economía española na actividade mundial".
Ademais, as exportacións tamén creceron en Navarra, en Cantabria e en Asturias, mentres que descenderon na Rioxa, en Baleares, en Aragón e en Andalucía.
Polo que respecta ós destinos, as exportacións dirixidas á Unión Europea aumentaron un 15,5 por cento, fronte ó 2,9 por cento de 1999.
As exportacións a terceiros países aumentaron un 28,3 por cento, sendo o crecemento máis espectacular o das vendas en Rusia, que aumentaron un 55,5 por cento respecto do ano anterior.
En canto ás importacións, o maior crecemento no primeiro semestre do ano 2000 foi para os bens enerxéticos, cun 148,6 por cento máis que no mesmo período de 1999, a consecuencia da depreciación do euro e da alza dos prezos do cru.
As vendas españolas ó exterior crecerán un 12,9 por cento no ano 2001, con institucións de crédito, productos químicos, lácteos e derivados do papel como sectores de maior crecemento das exportacións, cun 15 por cento, segundo o referido informe sobre comercio exterior.
As cámaras recordan que, segundo os últimos datos da OCDE, as expectativas de crecemento das exportacións españolas son das máis optimistas de tódolos países da organización, só por detrás de Hungría, Irlanda e Corea.
Polo que respecta ás importacións, que crecerán un 12,6 por cento, as actividades de maior crecemento serán as comunicacións, a maquinaria industrial e os ordenadores.
Sen embargo, as cámaras consideran que existen "certos riscos que poderían modera-lo crecemento económico", cos conseguintes efectos sobre os intercambios comerciais.
As gasolinas custan entre 6 e 7 pesetas máis que antes da subida do petróleo
As gasolinas deberían baixar entre seis e sete pesetas máis para iguala-los prezos de venda ó público vixentes a primeiros de maio, momento no que o petróleo do tipo brent, que serve de referencia en Europa, cotizaba a un nivel similar ó actual.
A fenda é aínda maior no caso do gasóleo de automoción, xa que o seu prezo en maio era de 112 pesetas por litro, 17 pesetas menos que na actualidade.
Despois de superar en setembro e en outubro os 34 dólares por barril, o brent baixou nas últimas semanas ata 26,50 dólares por barril, prezo que non se recordaba desde mediados de maio, cando chegou a cotizar a 26,60 dólares.
Naquelas datas, a gasolina sen chumbo de 95 octanos custaba unhas 135 pesetas por litro, seis pesetas menos que agora;
a de 98 octanos vendíase a 149 pesetas por litro, sete pesetas menos que na actualidade;
e a súper a 145 pesetas por litro, sete pesetas por debaixo do prezo actual.
A diferencia é máis acusada no prezo do gasóleo, que andaba daquela polas 112 pesetas fronte ás 129 de hoxe.
Telefónica Móviles e Picking Pack, principais candidatas ó Ibex-35
As compañías Telefónica Móviles e Picking Pack son, segundo os analistas consultados por Efe, as principais candidatas para entrar no Ibex-35 na revisión que o Comité Asesor Técnico da Sociedade de Bolsas realizará o próximo 12 de decembro e que entrará en vigor a partir de xaneiro do 2001.
Os factores que xogan a favor da elección de Telefónica Móviles son a súa alta capitalización (cerca de 7 billóns de pesetas), os importantes volumes de contratación que rexistra en cada sesión e a importancia que o sector dos móbiles terá no futuro da bolsa.
Pola contra, o principal obstáculo que pode encontrar a súa candidatura para entrar a formar parte deste índice selectivo _que agrupa as 35 principais compañías cotizadas da bolsa española_ radica no seu escaso tempo de cotización, posto que a súa saída a bolsa se produciu o pasado 22 de novembro.
A situación de Telefónica Móviles é similar á vivida por Terra hai un ano, anque naquela ocasión o Comité Asesor Técnico preferiu non incluíla no Ibex-35.
Caixanova prevé pecha-lo ano cun beneficio superior ós 20.000 millóns
O director xeral de Caixanova, Julio Fernández Gayoso, presentou onte en Santiago a nova imaxe corporativa da entidade financeira, pechando un periplo que deu a coñece-la nova entidade financeira polas principais cidades galegas.
Caixanova, o grupo xurdido trala fusión das caixas do sur (Vigo, Ourense e Pontevedra), que posúe así mesmo un 50 por cento do Banco Gallego, cerrará este ano xestionando un volume total de negocio de tres billóns de pesetas e obterá uns beneficios no 2000 que van supera-los 20.000 millóns de pesetas.
Jesús Asorey, Fernández Gayoso, José Antonio Orza e Sánchez Bugallo, onte na presentación de Caixanova
Fernández Gayoso explicou que Caixanova contará cando se inicie o novo milenio cuns recursos alleos de 1,25 billóns de pesetas e un investimento crediticio de 930.000 millóns.
Os recursos propios cos que traballa a entidade financeira alcanzará a finais deste ano os 120.000 millóns de pesetas.
Como destacou o director xeral da entidade galega na presentación das cifras máis significativas do grupo, constitúen "a única plataforma financeira existente en Galicia conformada por un banco e unha caixa".
As súas 625 oficinas (233 en Pontevedra, 124 en Ourense, 65 na Coruña e 32 en Lugo) e 3.100 empregados son unha das principais garantías esgrimidas por Fernández Gayoso á hora de afirmar que "a nova caixa viu reforzada a súa vocación de liderado no sistema financeiro galego e a súa vontade de actuar en novos mercados nacionais e internacionais".
A mirada da caixa galega vólvese a este respecto de forma especial a Portugal, "país no que fomos pioneiros en instalarnos" e no que, nos próximos anos, planean "crear un cinto en torno a Porto e outro en Lisboa" que servirán, segundo Gayoso, para estar mellor representados no país veciño.
Xunto ó director xeral da entidade, presidiron a presentación celebrada onte en Santiago o conselleiro de Economía, José Antonio Orza; o alcalde de Santiago, José Sánchez Bugallo; e o presidente da Cámara de Comercio compostelá, Jesús Asorey.
No seu discurso, o director asegurou que Caixanova se distingue do resto de caixas (unhas 50) porque está disposta a acudir ó endebedamento á hora de potencia-los investimentos na comunidade galega.
Ademais, dentro da súa carteira de créditos, próxima ó billón, Caixanova destina un 51% ás empresas, cifra que se reduce ó 34 por cento no resto de caixas españolas.
"Se mantivesémo-la mesma estructura financeira que outras caixas, Caixanova deixaría de prestar 400.000 millóns de pesetas", admite Fernández Gayoso, que asegura que isto constitúe outra mostra da vocación investidora da caixa galega no mundo empresarial.
E os clientes devolven esta confianza, pois a ratio de morosidade é só do 0,94%, fronte ó 1,05 de media das caixas españolas.
Váquez só admitirá industrias nos terreos da fábrica de tabacos
O alcalde da Coruña, Francisco Vázquez, asegurou onte que o concello se mantén "firme" na súa postura de non admiti-lo peche da fábrica de tabacos e insistiu en que non vai establecer ningunha negociación nin diálogo sobre a posibilidade de recualifica-los terreos.
Así, destacou que unicamente aprobaría unha alternativa industrial de Altadis que "garanta os postos de traballo e a continuidade de futuro".
Francisco Vázquez, que asegurou que non coñece ningunha alternativa industrial para a fábrica de tabaco, amosouse contundente ó rexeita-la posibilidade de instalar nos terreos da factoría un complexo de ocio.
"¿Como me van vir aquí dicir que van pechar unha fábrica e poñerme unha boleira?", preguntou o alcalde, que engadiu que "se van vir con iso, xa desde aquí emprazo publicamente a empresa para que non se moleste en vir".
Ademais, o rexedor coruñés advertiu que pese ó acordo subscrito entre os sindicatos e a empresa que implica o peche da factoría coruñesa, aínda "queda moito camiño por percorrer" xa que, segundo dixo, as autoridades competentes do Ministerio e da Dirección Xeral de Traballo deberán determinar se o convenio é conforme á lei.
Persoal
Ademais, recordou que o Supremo aínda ten que pronunciarse sobre a sentencia dictada polo Xulgado do Social, segundo a cal a empresa ten obrigación de ampliar en 44 persoas o cadro para mante-la producción da fábrica da Coruña.
Pola súa parte, a presidenta do comité de empresa, Elvira Alfonso, subscribiu as teses do alcalde e confiou en que a Xunta "se coloque na mesma liña e en que Altadis se dea de conta de que non pode rirse de Galicia e dos coruñeses".
Ademais, afirmou que seguirán "dando guerra".
Máis duro foi o secretario comarcal da Unión Xeral de Traballadores (UXT), Xosé Carrillo, que cualificou o conselleiro de Industria, Juan Rodríguez Yuste, de "carteiro da Moncloa" por practica-la "política da avestruz".
Engadiu Carrillo que o peche da factoría responde ós "intereses duns especuladores avalados polo Goberno", que foi quen nomeou o presidente de Altadis, precisou.
Neste sentido, o secretario de UXT asegurou que existe unha "responsabilidade do PP nos ámbitos estatal e autonómico".
A Deputación de Pontevedra terá un presuposto de 16.500 millóns
A Deputación de Pontevedra aprobará en decembro o presuposto para o vindeiro ano 2002, que ascende a 16.500 millóns de pesetas, dos que máis de 9.000 se destinarán a obras, fundamentalmente mellora das súas propias estradas, segundo destacou o vicepresidente económico, Juan Luis Pedrosa.
Pedrosa sinalou que este será o maior investimento da historia da institución que ten unhas arcas "saneadísimas", estando o seu endebedamento do 5%", moi lonxe do que encontrou Abeledo López cando accedeu á presidencia, que superaba os 18.000 millóns.
A comisión xestora da mancomunidade do vertedoiro de O Rapadiño _integrada por Pontevedra e Sanxenxo, con maioría do PP_ quedou antonte constituída para tramitar, no primeiro semestre do 2001, o expediente de expropiacións dos 17.000 metros cadrados de terreos necesarios para o selado desas instalacións _xa clausuradas_.
Estes traballos está previsto que terminen no ano 2002, e contan cun investimento de 414 millóns.
Medio Ambiente
A adxudicación da obra corresponderalle á Consellería de Medio Ambiente, que achegará o 85 por cento do investimento, 336 millóns.
Pola súa banda a mancomunidade só entregará 59, e destes xa dispón de 30, 23 entregaraos Pontevedra _ademais dos 18 de que constarán as expropiacións_ e oito Sanxenxo, segundo explicaron Miguel Anxo Fernández Lores e Telmo Martín, alcaldes de Pontevedra e Sanxenxo, respectivamente.
A mancomunidade seguirá vixente e a súa tarefa será a de vixia-la evolución do selado ata que os lixiviados deixen de ser problema, durante 10 anos, cando se lle entreguen de novo á mancomunidade de Montes de Cerponzóns os terreos.
O prezo das chamadas de teléfono no 2001 baixará máis que a suba do IPC
A ministra de Ciencia e Tecnoloxía, Anna Birulés, recordou onte que a partir do próximo xaneiro os prezos das chamadas telefónicas baixarán nunha porcentaxe superior á do aumento do IPC.
Durante a súa intervención nun programa de Antena 3, Birulés asegurou que o sistema de prezos máximos que o Goberno aprobou o pasado mes de xullo para os servicios de Telefónica _que entrará en vigor en xaneiro_ xa levou a unha empresa a baixa-las súas tarifas de fixo a móbil nun 10 por cento, polo que "o resto terá que face-lo mesmo".
Ademais, apuntou que desde 1996 os prezos das chamadas locais _que se liberalizarán a partir de xaneiro_ descenderon entre o 10 e o 12 por cento;
as provinciais cerca do 30 por cento e as interprovinciais un 70 por cento.
En relación coa seguridade da telefonía móbil, a ministra apuntou que "os estudios científicos indican que o seu uso non entraña risco para a saúde" e recordou que o Goberno prepara un decreto sobre as distancias das antenas para que se cumpra a normativa vixente en Europa.
Birulés augurou a fin da televisión analóxica entre o ano 2010 e o 2012, anque apuntou que "non imos obriga-la xente a que cambie o seu televisor por outro dixital".
Acerca do incremento das televisións privadas e o dobre financiamento que recibe a pública, a ministra sinalou que o Goberno español intentará mellorar este sistema.
En relación con internet, a titular de Ciencia e Tecnoloxía asegurou que tódalas empresas, incluídos os autónomos, recibirán axudas fiscais a partir do próximo día 1 de xaneiro para que favorezan que os seus empregados utilicen os ordenadores na casa e se familiaricen coa rede.
O BCE decide manter no 4,75 por cento os tipos de interese
O Banco Central Europeo (BCE), cumpriu coas previsións e decidiu manter invariables os tipos de interese trala reunión do seu consello de Goberno.
O BCE confirmou onte que o prezo do diñeiro na eurozona se mantén no 4,75%, o nivel alcanzado trala última suba de outubro.
O presidente do BCE, Wim Duisenberg, sinalou que non existe de momento ningún risco que poña en perigo a conxuntura económica en Europa.
Andaina que comeza coa A-9 e culmina co cable
Julio Fernández Gayoso amosouse onte satisfeito coa evolución investidora da entidade financeira que dirixe.
"Empezamos no eido das autoestradas, para vertebrar Galicia cunha autoestrada que a percorre de norte a sur e hoxe en día participamos en R, o único grupo de cable galego, onde somos a única entidade financeira que compón o seu accionariado _co 37 por cento_ desde os seus inicios", asegura o director xeral de Caixanova.
Na actualidade non poden tampouco esquecerse as infraestructuras terrestres, pois está detrás tamén da construcción da autoestrada Santiago-Ourense (a Autoestrada Central de Galicia, que se comezou a construír o pasado martes e se prevé rematar no 2005), meteuse de cheo no mundo da nova economía representado polas máis modernas tecnoloxías.
En total, Fernández Gayoso calculou en 50 as empresas participadas polo seu grupo, cun investimento total de 55.000 millóns de pesetas e unha previsión de investimento para os próximos tres anos "que superará os 60.000 millóns".
Entre estas empresas podemos encontrar verdadeiras xoias como a devandita R, que estende a súa rede de fibra de vidro polos principais núcleos de poboación de Galicia.
A compañía de telecomunicacións Amena, a empresa Aúna ou Quiero TV son outras tres mostras da aposta de futuro da entidade financeira galega.
Presencia importante de Caixanova pode encontrarse ademais en Pescanova, en Adolfo Domínguez e, cómo non, no 50% que posúe do Banco Gallego.
Atendendo á explicación de Gayoso atopábanse persoeiros como Xosé Luís Torres Colomer, presidente da Deputación da Coruña; Xesús Palmou, secretario xeral do PPdeG; Manuel Balseiro, director da Feuga; Juan Fariñas Ferro, director da Academia Galega de Seguridade; e Anxo Quintanilla, director de TVG, entre outros.
A matriz de Unión Fenosa merca o 60 por cento dunha empresa chilena
Soluziona, matriz do grupo español Unión Fenosa, comprou por un valor de 4,2 millóns de dólares (uns 756 millóns de pesetas e máis de 4,5 millóns de euros) o 60 por cento da compañía chilena de aplicacións de negocios en rede, STI, informaron onte fontes da empresa española.
"Os plans da compañía apuntan a aumenta-la súa participación en Latinoamérica a través da adquisición de STI, dentro dun plan estratéxico que inclúe a instalación da empresa en Brasil, Arxentina e Estados Unidos", afirmou Eduardo Romero, xerente xeral de Soluziona nunha entrevista ó periódico chileno El Diario.
O máximo executivo do provedor de solucións Internet do grupo español sinalou que a súa empresa proxecta facturar o próximo ano 25 millóns de dólares (4.500 millóns de pesetas e algo máis de 27 millóns de euros) nos seus negocios internacionais.
Destes, 6 millóns de dólares (1.080 millóns de pesetas e 6,5 millóns de euros) corresponderán a Chile e 15,4 millóns de dólares (16,7 millóns de euros e 2.772 millóns de pesetas) corresponderán a Latinoamérica, en conxunto.
Ó seu ver, o mercado de servicios en rede en Latinoamérica é un mercado emerxente e en maduración e ademais "iso sábeo a súa compañía".
"Imos utilizar tódolos nosos productos que entregan valor agregado como consultorías e enxeñerías estratéxicas, consultoría de sistemas, entrega de servicios externos e servicios vía internet para penetrar na rexión", asegurou Eduardo Romero.
Hillary Clinton cobrará case 1.500 millóns de pesetas polas súas memorias
A primeira dama de Estados Unidos e senadora electa por Nova York, Hillary Clinton, recibirá 8 millóns de dólares polas memorias dos seus anos na Casa Branca, informaron onte, sábado, varios diarios de Nova York.
A suma acordada por Hillary Clinton e a editorial Simon &amp; Schuster é a segunda máis alta avanzada nunca por un libro, despois dos 8,5 millóns de dólares que recibiu en 1994 o Papa Xoán Paulo II polo seu libro.
O acordo ponlle fin a unha batalla entre diferentes editoriais que comezou hai tres semanas na que tamén participaron HarperColling; a división de libros de Time Warner; Farrar, Straus &amp; Giroux; Penguin Putnam e Talk Miramax, esta última da compañía Wall Disney.
O contrato, que pasou dunha oferta de 5 millóns de dólares o luns pasado ós 8 millóns de dólares finais, suscitou bastante curiosidade e espertou algunhas dúbidas sobre a súa conformidade co código ético do Senado.
As memorias, que aínda non teñen título e das que a primeira dama non escribiu aínda unha soa liña, deberían ser publicadas no ano 2003, segundo os diarios que sinalan que a primeira dama recibirá axuda dun escritor profesional para a súa redacción.
Hillary Clinton prevé conta-las súas impresións sobre os diversos escándalos nos que estivo involucrada a administración do presidente de EEUU durante a presidencia de Clinton e sobre as súas ideas sobre as mulleres que cambian os seus papeis no mundo.
Simon &amp; Schuster foi tamén a editorial que publicou os tres libros anteriores da primeira dama, que doou as ganancias.
A prensa indica que para que o libro dea beneficios deberían venderse máis de 1,5 millóns de copias, un nivel que alcanzan moi poucos libros cada ano.
Rato agoira a caída da inflación e unha suba da economía dun 3,5 no 2001
O vicepresidente segundo do Goberno e ministro de Economía, Rodrigo Rato, considera que "os fundamentos da economía española son moi bos", e iso permite afronta-lo próximo ano "cunha perspectiva de crecemento do 3,5% e un descenso da inflación".
Rodrigo Rato expresouse así na entrevista publicada onte polo diario económico Expansión, na que argumenta, sen embargo, que "existen algúns riscos", como un repuntamento dos prezos por unha forte alza dos salarios e os beneficios das empresas.
Rato explica que a previsión de crecemento do 3,5% nun momento de desaceleración da economía global se debe a que "a economía española se está desacelerando moi lentamente, incluso máis lentamente que outras economías do seu contorno".
"A matriculación de vehículos descende, pero tamén é certo que outros indicadores, como o consumo de cemento ou de enerxía eléctrica mostran fortes crecementos.
Crecemos tres anos por riba do 4%.", di o responsable de Economía.
Respecto da desviación da inflación este ano, o titular de economía apunta que desde o punto de vista presupostario o custo para o Estado, "é elevado, pero entra dentro das previsións que o Goberno establecera para o peche do ano 2000".
A economía galega medrará no 2001 por encima da media española e europea
O Instituto Galego de Estatística (IGE) prevé que o PIB galego medre o próximo ano un 3,7 por cento, informou onte a Xunta, que destaca que Galicia "seguirá incrementando a súa converxencia co conxunto do Estado e coa UE".
Este dato do PIB previsto para o 2001 sitúa o crecemento da economía galega unha décima por enriba da española, e o seu PIB crecerá no 2001 un 3,6 por cento segundo as previsións do INE, e tres décimas por enriba da economía da zona euro, que crecerá un 3,4 por cento, según o Fondo Monetario Internacional (FMI).
Outro dato que achega o Goberno galego é a comparación da economía da comunidade coa do Estado e destaca que se observa que Galicia segue a medrar "por enriba de España", tal e como veu sucedendo na segunda metade da década dos noventa.
Ademais, comparando o crecemento do Valor engadido bruto (VEB) galego e español no conxunto da década, a situación da economía galega é, destaca a Xunta, "favorable", pois entre 1990 e 1998 Galicia creceu un 19,6 por cento fronte ó 17,8 por cento estatal.
As exportacións ata setembro achéganse o billón de pesetas
As vendas exteriores galegas durante os nove primeiros meses deste ano alcanzaron un volume económico de case un billón de pesetas, cun incremento do 43 por cento respecto do mesmo período de 1999, informou onte a Consellería de Industria e Comercio da Xunta.
Galicia é a comunidade española na que máis creceron as exportacións.
O movemento económico producido polo comercio exterior galego entre xaneiro e setembro do 2000 ascende a dous billóns de pesetas, xa que as exportacións de productos galegos incrementáronse nun 43 por cento e as importacións aumentaron nun 32,1 por cento.
O notable aumento das exportacións redunda, ademais, na reducción do déficit da balanza comercial galega nun 44,15 por cento e na mellora da taxa de cobertura _porcentaxe de exportacións sobre importacións_, que se situou no 94,63 por cento, o que supón 20 puntos por enriba da media española.
As exportacións galegas representaron nos nove primeiros meses do ano 2000 o 6,6 por cento das vendas exteriores españolas, o que supón un incremento do peso porcentual de máis dun punto.
É o momento
O barril de petróleo brent chegou a situarse nos 23 dólares, mentres que o euro repunta na súa cotización co dólar e a divisa norteamericana pasa a custar pouco máis de 185 pesetas no noso país, por tanto, danse as condicións para que as petroleiras se apresuren a baixa-los prezos dos carburantes coa mesma rapidez que os subiron.
Non hai desculpa.
A baixada dos prezos das gasolinas e do gasóleo (o de automoción, o agrícola e o de calefacción) debe ser tan inminente, como inminentes foron as subas cando o barril rozou os 40 dólares e o dólar custaba en España máis de 200 pesetas.
A reducción de prezos debe ser tan notoria como a caída das cotizacións do petróleo e do dólar, e debe estenderse tamén ó gas, dependente da mesma fonte enerxética, que no que levamos de anos xa acumula unha suba do 23,4 por cento.
As petroleiras son as que deben de adopta-la iniciativa motu propio.
De seguir así as cousas, os consumidores demandaranllo a Alfonso Cortina (Repsol-YPF), a Carlos Pérez de Bricio (Cepsa), ós responsables da británica BP e a Antonio Brufau (Gas Natural).
O Goberno debe ser garante desa demanda social.
En máis dunha ocasión o ministro Rato reiterou a súa intención de estar vixilante ós prezos dos carburantes en función da evolución dos mercados internacionais.
Pois vixíe señor Rato, vixíe e non permita que as compañías enerxéticas engrosen as súas contas de resultados a conta dos petos dos cidadáns.
Faga cumpri-las regras do xogo, porque ademais de beneficiar á súa tan disparada inflación, é o momento.
Galicia é a segunda comunidade con máis cartos por habitante para 2001
Galicia, que aproba o mércores o seu presuposto para 2001, é a segunda comunidade que manexará máis diñeiro por habitante.
A Xunta disporá o próximo exercicio de cerca de 413.000 pesetas por galego.
O Goberno de Manuel Fraga, un dos cinco executivos autonómicos que dispón ó ano de máis dun billón de pesetas, é despois de Andalucía, Cataluña, Madrid e Valencia o gabinete rexional que moverá maior volume de recursos.
Esta situación explícase polo elevado volume de competencias transferidas á comunidade polo Goberno central.
Galicia é a segunda comunidade con máis presuposto por habitante.
O próximo ano, a Xunta manexará exactamente 412.739 pesetas por habitante, o que a sitúa no ranking de autonomías no segundo posto, sendo só superada por Navarra, que gozará no 2001 con 743.236 pesetas.
O Executivo galego antecede ó basco que o próximo ano prorroga os seus presupostos e contará con 410.192 pesetas por habitante.
O goberno de Manuel Fraga disporá de máis diñeiro por habitante que o executivo de Manuel Chaves (393.511 pesetas por habitante), o gabinete de Jordi Pujol (367.622 pesetas por habitante) ou o goberno de Alberto Ruiz Gallardón (306.773 pesetas por habitante).
A Xunta de Galicia multiplica por dous o diñeiro que terán as Illas Baleares por habitante o exercicio que vén (198.557 pesetas por habitante), así consta no gráfico que acompaña esta información, onde as Baleares precisamente pechan a lista.
Máis dun billón
O Goberno de Fraga é o segundo Executivo autonómico que máis diñeiro manexará por habitante e tamén é o quinto con máis presuposto para 2001, situación esta que se explica polas moitas competencias transferidas que asume o Executivo galego.
Con 1,1 billón de pesetas, Galicia é unha das cinco comunidades que pode presumir de superar nas súas arcas o billón de pesetas.
As súas contas son superadas por Valencia (1,2 billón de pesetas), Madrid (1,5 billón), Cataluña (2,2 billón) e Andalucía (2,8 billón).
O presuposto de 1.124.526 miles de pesetas da Xunta de Galicia para 2001 está a punto de ser aprobado.
Hoxe, luns, comeza o debate final no Parlamento.
A discusión en pleno prolongarase durante tres días e o mércores a Cámara autonómica daralle o visto e prace ó proxecto presupostario, ó que os grupos parlamentarios presentaron 1.582 emendas parciais, das cales 180 son emendas ó articulado do proxecto de lei e 1.402 ó estado de gastos.
O PP mellorará as contas de 2001 con 16 emendas e a oposición intentará que se aproben algunhas das súas:
811 asinou o Bloque, 455 subscribiu o PSdeG e Esquerda de Galicia presentou trescentas.
Aposta polo déficit cero
A Consellería de Economía, emulando ó Ministerio de Economía, apostou polo déficit cero e así o Goberno galego decidiu non recorrer á débeda para facerlles fronte ós gastos.
O equilibrio presupostario non foi unha premisa só da Xunta e do Executivo central.
Asturias, Aragón, A Rioxa e País Basco (este último porque o seu orzamento do 2000 será prorrogado) son as únicas autonomías que non se sumaron ó obxectivo do déficit cero.
O apoio ós sectores productivos crece en máis dun 10% cunha partida superior ós 13.100 millóns de pesetas (políticas horizontais servidas basicamente polo Igape).
O complexo agro-gandeiro incrementa os seus recursos nun 14,5% e a ordenación do sector forestal dispón de 8.648 millóns, o que supón unha suba do 12,1%.
O complexo mar-industria supera os 15.600 millóns e Turismo eleva a súa partida a 3.674 millóns (13,2% máis que no 2000).
Os españois 'regálanlle' cada ano un total de 2.000 millóns a Facenda
O Tesouro queda cada ano cuns 2.000 millóns de pesetas, "regalo" de españois despistados que esquecen cobrar reintegros de quinielas, "primitivas" ou bono-loto, perden un décimo, ou dálles preguiza ir á parroquia para reclama-lo diñeiro dunha papeleta, afirmou o director xeral de Loterías, Luis Pérezagua.
A maioría destes premios non superan as 1.000 pesetas.
En España existe unha gran afección á lotería, como amosa o dato achegado por Pérezagua de que no ano 1999 os cidadáns gastaron un billón cen mil pesetas neste xogo.
Os premios ós que "voluntariamente renuncian" eses españois son pequenos _a maioría non pasan das mil pesetas_ pero "moitos pequenos fan unha gran cantidade", explicou Pérezagua, un grande afeccionado á "primitiva" e "bono-loto", sobre todo, cando hai "bote", e que considera "normais" eses "despistes" dos cidadáns.
O responsable de Loterías e Apostas do Estado (LAE) ultima estes días o Sorteo de Nadal, o último do século XX, pero coa mirada posta no XXI, no que se poderá comprar lotería tradicional por internet e cubrir tamén os boletos dos outros sorteos de Loterías e Apostas.
No primeiro trimestre do próximo ano os sorteos de LAE estarán na rede e calquera español poderá "localizar e comprar facilmente o número da lotería que lle apeteza, independentemente da Administración que teña consignado ese número, que se encargará de enviar a domicilio o décimo ou billete solicitado.
O director xeral explicou que aínda hai algunha dificultade técnica, que pronto resolverán, pero as conversacións cos bancos, que se encargarán de cobra-las loterías que xoguen os españois, e cos informáticos, están moi avanzadas.
Pérezagua informou de que os españois son grandes afeccionados á lotería, e en 1999 gastaron un billón 100.000 pesetas nos distintos xogos e quinielas.
Desa cantidade, e polo que se refire ó xogos que organiza Lotería e Apostas do Estado, o Tesouro recadou 305.000 millóns de pesetas, que se dividen en 164.500 pesetas, beneficios da Lotería Nacional; 107.300, da primitiva; 22.500 millóns por bono-loto; 10.400 millóns, da quiniela deportiva.
Recordou Pérezagua que, por segunda vez na súa historia, o primeiro sorteo extraordinario do ano, o do 'Niño' se celebrará o 6 de xaneiro e non o 5 como era habitual, porque a idea é "asocia-la lotería cos regalos de Reis, e que os españois conten como un regalo máis os décimos dese sorteo".
En canto ó sorteo de Nadal, o próximo venres 22 de decembro, o máis popular do ano, e no que practicamente tódolos españois xogan un décimo ou, polo menos, levan unha participación, Luis Pérezagua sinalou que conta con que se vendan uns 300.000 millóns de pesetas da emisión de 306.000 lanzada.
Este ano, e como novidade, o solo de mármore do Salón de Sorteos, onde se instalan os bombos cos números e os premios dese día, foi recuberto de moqueta "para que non rode nin se perda ningunha bóla se a algún dos rapaces, algo nerviosos, lles cae accidentalmente".
O orzamento que os españois destinan á lotería sobe cada ano e este prevese que aumente un 8,48%, o que revela que o poder adquisitivo baixou, segundo algunhas asociacións de consumidores, que argumentan que homes e mulleres dedican máis diñeiro á lotería cando a súa economía non é moi boiante.
Sen embargo, segundo Pérezagua, "esa idea é unha falacia", e a verdade é que "cando hai pouco diñeiro, este emprégase nas necesidades básicas, nos productos esenciais, mentres que cando ese capítulo está cuberto emprégase máis nos xogos de azar".
Negou tamén que houbese "un baixón" de apostantes en "primitiva" e bono-loto despois do aumento do 50% no prezo das apostas, subida que xustificou porque levaban co mesmo prezo doce e oito anos, respectivamente, e porque "perdera un pouco a ilusión ó haber máis acertantes de plenos e non acumularse grandes "botes".
En definitiva, máis difícil aínda, se cabe.
Pérezagua recordou para Efe algunhas anécdotas sobre a historia da Lotería, como a do labrador que viu, en 1946, como un macho cabrío da súa propiedade comía un décimo de lotería.
Non o dubidou un instante, sacrificou o animal e, anque estragado, recuperou o décimo, premiado con 300.000 pesetas.
Toda unha fortuna naqueles tempos.
Ou a do periodista Francisco Silvela, "nada afeccionado" a estes xogos, e que despois de cada sorteo consultaba a lista de premios para comprobar que o número 4444 ó que estaba abonado in mente non tocara, o que o reafirmaba "no ruinoso que era xogar á lotería".
A Bolsa acada o maior rendemento da década
Os accionistas das empresas que cotizan en Bolsa lograron este ano a maior remuneración da década, e posiblemente da historia do mercado de renda variable, ó cobrar en dividendos un total de 941.754 millóns de pesetas nos once primeiros meses do ano.
Segundo consta na memoria anual da Bolsa de Madrid, esta cifra _da que xa se descontou a retención fiscal do 18 por cento_ supón ademais un incremento do 29 por cento con respecto ó que cobraron os accionistas en 1999.
Os investidores que apostaron pola banca, as eléctricas ou as petroquímicas foron os que maiores dividendos obtiveron, que acadou o 74,8 por cento do volume total.
Os bancos repartiron dividendos por un importe de 339.927 millóns de pesetas _a terceira parte do pagado pola totalidade de compañías_, o que supón un aumento do 38,12 por cento respecto dos once primeiros meses de ano pasado.
Dentro do sector bancario, destacan os 133.608 millóns de pesetas distribuídos nestes anos por Banco Bilbao Vizcaya (BBVA) e os 143.258 millóns de pesetas xerados polo Banco Santander Central Hispano (BSCH).
As empresas eléctricas, con 193.174 millóns de pesetas aumentaron os seus pagos respecto do ano anterior un 1,09 por cento, levemente por riba das petroquímicas, que repartiron 171.710 millóns de pesetas, un 37 por cento máis có ano anterior.
O sector que máis incrementou a contía dos seus dividendos nestes once primeiros meses do ano foi o doutras industrias e servicios, gracias á melloría dos resultados das empresas integrantes do sector, tales como as inmobiliarias ou compañías dedicadas ó comercio.
Así, este tipo de empresas entregáronlles ós seus accionistas un total de 72.323 millóns de pesetas, un 138 por cento máis ca no mesmo período do ano anterior.
Por contra, o único grupo de empresas que reduciu os seus pagos de maneira considerable respecto do mesmo período do ano anterior é o formado polas empresas de comunicación, que os reduciu un 22,78 por cento, ata os 28.332 millóns.
Este retroceso foi provocado pola decisión que adoptou en marzo de 1999 a empresa máis grande das que cotizan en Bolsa, Telefónica, de non lles repartir dividendos ós seus accionistas, postura que mantivo, a pesar da polémica xurdida, ó longo do 2000.
O prezo das gasolinas abaratouse sete pesetas desde novembro
As gasolinas en España baixaron sete pesetas entre novembro e o que vai de mes de decembro, baixada que representa o maior descenso "acumulado" desde principio de ano e que rompe a tónica xeral de subidas desde xaneiro.
Pola súa banda, o litro de gasóleo de automoción baixou só dúas pesetas durante o mesmo período, o que se debe a que a cotización nos mercados internacionais deste derivado do petróleo leva, desde agosto, superando a rexistrada polas gasolinas.
O prezo do litro de gasolina sen chumbo de 95 octanos baixou un 4,8 por cento, ata as 138,9 pesetas, o de súper abaratouse un 4,5 por cento, ata as 149,9 pesetas, mentres que o do gasóleo de automoción, que agora custa 127,9 pesetas, descendeu un 1,5 por cento.
Esta baixada explícase polo descenso rexistrado na cotización do barril de brent, cru de referencia en Europa.
A Corporación financieira de Caixa Galicia duplica beneficios no 2000
O director xeral de Caixa Galicia, José Luis Méndez, deu a coñecer onte os obxectivos e as liñas básicas de investimento que marcarán a estratexia de actuación da entidade financeira nos próximos cinco anos.
Así, destacou a intención de reforza-la presencia da caixa en sectores estratéxicos como as infraestructuras, cun desenvolvemento, incidiu, que debe verse favorecido pola participación da iniciativa privada.
Méndez informou de que xa lle ofreceu a súa colaboración á Xunta de Galicia para a "recuperación" do sector vacún, afectado polas 'vacas tolas'.
O crecemento da presencia de Caixa Galicia en sectores clave, o desenvolvemento de novas áreas de negocio, e a participación na nova economía son outros dos puntos que completa o plan estratéxico que aposta abertamente por un aumento do capital de risco, do que unha parte significativa se investirá, anunciou Méndez, en acción social, concretamente na construcción de centros socio-sanitarios para maiores e na creación dun servicio de teleasistencia para este mesmo sector.
A Corporación Financeira de Galicia _unha das divisións da Caixa Galicia_ cerrou este exercicio cuns beneficios de 4.900 millóns de pesetas, o que supón un 50 por cento máis que no ano 1999.
Méndez mostrouse orgulloso destes resultados, posto que, recordou, a corporación emprendeu a súa andadura en 1987 cun capital social de 90 millóns, mentres que hoxe conta xa con 90.000 millóns de recursos propios.
Así, avogou por continuar impulsando o seu crecemento para adecua-la súa dimensión á nova configuración do mapa económico europeo resultante do cumio de Niza.
Segundo o director Xeral desta entidade fianceira este novo mapa fará necesaria a colaboración dos sectores público e privado para "potencia-las vantaxes relativas" de Galicia.
Neste senso, Méndez anunciou que ofreceu a súa colaboración á Xunta de Galicia para a "recuperación" do sector vacún, afectado polo problema das 'vacas tolas', así como para construcción de infraestructuras pendentes, o que incluiría, sobre todo, a "aceleración" da chegada do tren de alta velocidade a Galicia.
A entidade no descarta participar en obras que afecten a estradas, portos o aeroportos, incluída la posible ampliación de Alvedro.
Investir 100.000 millóns
O plan da Corporación para o período 2001-2005 recolle o investimento de máis de 100.000 millóns de pesetas, o que elevaría a 200.000 millóns a cifra de recursos propios.
A Corporación estructurarase en cinco grandes áreas: a tecnolóxica, a de seguros, a de servicios, a inmobiliaria e maila corporativa.
Dentro desta área, Caixa Galicia situará as iniciativas de capital risco, que se aproximarán ós 10.000 millóns, dos que uns 2.000 son promovidas por diferentes institucións, como as universidades de Santiago e Vigo ou a Zona Franca viguesa.
O Fondo Ivercaixa Galicia recibirá unha achega inicial de 5.000 millóns de pesetas para favorece-lo desenvolvemento de novos proxectos empresariais.
Pola súa parte, o Fondo Social recibirá os restantes 3.000 millóns de pesetas e centrará a súa actuación na promoción de iniciativas empresariais enfocadas ó eido asistencial.
Dentro do sector servicios, Méndez destacou o interese polo lecer, dentro do que salientou o investimento de 761 millóns de pesetas na Inversora de Hoteles Vacacionales.
Méndez, tras deixar claro que non hai nin houbo contacto ningún con Caixanova, prognosticou que no futuro probablemente asistiremos a colaboracións e agrupacións de caixas de distintas comunidades.
Ademais, adiantou que a corporación está disposta a incorporar a novos investidores e que o Consello de Administración de Caixa Galicia xa aprobou a súa entrada no mesmo de representantes de importantes empresas galegas como son os responsables de Coren, Gadisa e Pescanova.
O Banco Pastor aboará un dividendo de 55 pesetas por acción este mes
O Banco Pastor aboará desde o próximo día 26 de decembro 0,3305 euros por acción (55 pesetas) en concepto de segundo dividendo a conta dos beneficios da entidade galega neste exercicio, segundo informou onte o banco á Comisión Nacional do Mercado de Valores (CNMV).
A entidade, con sede central na Coruña, destinará en total uns seis millóns de euros (999,49 millóns de pesetas) a este novo pagamento de dividendos ós seus accionistas.
A suma desta segunda remuneración, xunto ás cincueta e cinco pesetas por título entregadas o pasado 26 de outubro, representa un incremento do 15,78 por cento sobre as 95 pesetas do primeiro pagamento a conta realizado o ano pasado.
Novos pagamentos
A nova estructura de dividendo aprobada este ano polo Banco Pastor prevé, ademais, o pagamento doutros dous novos dividendos a conta dos beneficios obtidos ó longo do exercicio do ano 2000.
Banco Pastor estima que as novas remuneracións se realizarán entre os meses de febreiro e abril do vindeiro 2001.
Cepsa baixa entre 3 e 5 pesetas as súas gasolinas e outras 2 pesetas os gasóleos
Cepsa, segunda petroleira que opera en España, cunha cota de mercado do 25 por cento, baixou desde a medianoite de onte 3 pesetas as gasolinas súper e sen chumbo de 95 octanos, 5 pesetas a de 98 octanos e 2 pesetas tódolos seus gasóleos, informaron onte fontes da compañía.
Tras esta rebaixa, o prezo máximo do litro de gasolina súper nas estacións de servicio de Cepsa sitúase en 146,9 pesetas, o da eurosúper en 136,9 pesetas e o da sen chumbo de 98 octanos en 148,9 pesetas.
En canto ó gasóleo de automoción, o prezo máximo pasa a ser de 125,9 pesetas litro, mentres que o agrícola baixa ata as 88,9 pesetas e o de calefacción ata as 87,9 pesetas.
Segundo a mesma fonte, esta decisión obedece á baixada de prezos rexistrada nos mercados internacionais de gasolinas e de gasóleos e á caída da cotización do barril de cru brent, así como á recuperación do euro.
Esta rebaixa, que se une a outras aplicadas pola petroleira os días 6 e 12 de decembro, supón que en menos de dúas semanas a petroleira Cepsa abaratou en 8 pesetas o litro de súper e eurosúper, en 10 pesetas o da superstar e en 4 pesetas o do gasóleo.
Pola súa parte, fontes de Repsol YPF, que controla o 45 por cento do mercado de distribución de carburantes en España, aseguraron que polo momento non teñen previsto ningún cambio de prezos.
Sector agrario
Por outra parte, a Coordinadora de Organizacións de Agricultores e Gandeiros (COAG) afirmou onte que as medidas do Goberno para palia-lo prezo dos carburantes, publicadas o venres pasado no Boletín Oficial do Estado (BOE), "son insuficientes e incentivan o endebedamento do sector".
COAG reaccionou, nun comunicado, á publicación da orde do 4 de decembro de 2000 pola que o Goberno concede créditos a baixo xuro por unha suma total de 35.000 millóns de pesetas para apoia-las explotacións agrarias afectadas pola subida do prezo do gasóleo agrícola.
A organización agraria indicou que estes préstamos só lle van supoñer ó Executivo un desembolso total de 3.306 millóns de pesetas, fronte ós gastos de 100.000 millóns de pesetas orixinados no segmento agrario pola alza dos combustibles.
Segundo COAG, a subvención máxima que percibirán os agricultores e gandeiros será de 425.120 pesetas por solicitante.
Greenspan podería adoptar novas estratexias contra a desaceleración
A Reserva Federal podería adoptar hoxe unha resposta "máis agresiva" da que os mercados financeiros anticiparan para frea-la forte desaceleración da economía de EEUU, informaron onte, luns, fontes solventes.
O presidente da Reserva Federal, Alan Greenspan, parece inclinarse por aprobar un comunicado no que recoñece que agora é maior o perigo de recesión económica có da inflación, segundo The Wall Street Journal.
De confirmarse, sería a primeira vez en máis dun ano que Greenspan considera que a principal preocupación non é a inflación.
Esta nova situación suporía que Greenspan é máis favorable agora a recorta-los tipos de interese para incentiva-lo crecemento económico.
Esta posibilidade, cada vez máis compartida por analistas e expertos de Wall Street, fixo que os mercados financeiros de Nova York abriran onte, luns, cunha fortísima tendencia alcista e o Dow Jones de Industriais gañaba máis de 100 puntos a escasos minutos de producirse o inicio da xornada bolsista.
As fontes consultadas polo diario aseguraron que o Comité de Mercados Abertos, o máximo órgano de decisión da Reserva Federal, espérase que abandone hoxe a política adoptada o pasado 15 de novembro no sentido de que era necesario subi-los intereses para evita-las presións inflacionistas.
Iso, agregaron, abriría a porta a que o banco central estadounidense comece o proceso inverso e recorte os tipos de interese "a principios do ano que vén" de forma gradual para evitar que Estados Unidos entre nunha forte recesión.
The Wall Street Journal recoñece que non existe pleno consenso dentro da Reserva Federal ó respecto e que algúns economistas federais aínda consideran que é pronto para concluír que é perigosa a desaceleración da economía norteamericana.
As conclusións que se poden sacar dos últimos datos económicos son contradictorias anque numerosas grandes corporacións detectaron unha caída brusca da demanda privada o que as obrigou a recortar nas últimas semanas as súas previsións de vendas e beneficios para os próximos trimestres.
Funcionarios da Reserva Federal recibiron positivamente a desaceleración do crecemento pero, ó mesmo tempo, mostraron a súa preocupación porque o "freazo"fora demasiado brusco e provoque que o país entre nunha recesión económica.
Tipos de interese
O Comité de Mercados Abertos reunirase formalmente hoxe, martes, para decidir se modifica os tipos de interese, algo pouco probable segundo a maioría dos analistas, e se adopta unha declaración pública sobre o estado da economía.
"Alomenos, agrega o diario, a Reserva Federal espérase que se declare neutral respecto dos riscos de inflación por considerar que estes xa non son máis importantes cós de recesión".
Sen embargo, as fontes estiman que non é difícil que Greenspan logre o consenso necesario para indicar de forma clara que o banco central espera recorta-los intereses a curto prazo.
A taxa de interese principal fixada pola Reserva Federal, que é a de referencia para bancos e institucións financeiras, está actualmente no 6,5 por cento.
O presidente electo de Estados Unidos, George W. Bush, que viaxou o domingo a Wáshington, tiña previsto reunirse onte mesmo con Greenspan para analiza-la marcha da economía, unha das súas principais preocupacións neste momento.
Na súa última intervención pública o pasado 5 de decembro, Greenspan recoñeceu que a economía de EEUU perdera a súa forza e sinalou que era necesario estar alerta ante a posibilidade de que se produza unha maior debilidade e efectos colaterais.
En concreto, mostrouse cauteloso respecto da reacción do mercado de Wall Street onde as accións de empresas clásicas e da chamada "nova tecnoloxía" caeron fortemente ata o extremo de que é moi probable que o mercado Nasdaq cerre o ano 2000 con perdas.
Wanadoo entra en España coa compra das guías QDQ por 60.000 millóns
A compañía de France Telecom Wanadoo entrará no mercado español de guías telefónicas coa compra de Índice Multimedia, editor de QDQ, que di te-lo 10% da cota de mercado deste sector, valorada en 59.898,9 millóns de pesetas.
O presidente de Wanadoo, Nicolas Dufourcq, e a presidenta de Índice Multimedia, Margarita Sánchez, informaron que antes da compra, Índice Multimedia escindirá o negocio de publicacións gratuítas integrado en Índice Multiprensa SA que edita os diarios Madrid y Más e Barcelona y Más que non forman parte da operación.
O barril de cru da OPEP rexistra o prezo máis baixo desde hai case oito meses
O prezo do cru da Organización de Países Exportadores de Petróleo (OPEP) alcanzou o seu nivel máis baixo desde hai case oito meses e o venres fixouse en 22,92 dólares _4.263 pesetas_ por barril, informou onte o secretariado do cártel en Viena.
Segundo a OPEP, este é o nivel máis baixo desde o 26 de abril, cando o barril ascendía a 22,89 dólares _4.257 pesetas_.
A caída do prezo do barril de cru continuou a semana pasada, cando alcanzou un prezo medio de 24,73 dólares _4.599 pesetas_, fronte ós 27,25 dólares _5.068 pesetas_ da semana anterior.
Xorden 107.000 novas empresas entre xaneiro e novembro
Entre xaneiro e novembro deste ano constituíronse en España 107.564 novas empresas, o que supón un incremento do 7,2 por cento en relación co mesmo período do 1999, segundo datos publicado onte pola compañía Informa.
Nos once primeiros meses do ano, esta entidade rexistrou 14.578 disolucións de empresas, o 29,2 por cento máis que o ano anterior, mentres que houbo 1.740 fusións, cifra un 17,9 por cento superior á do 1999.
Por comunidades, Madrid situouse á cabeza en constitución de empresas, con 21.981 novas compañías.
Repsol entra na guerra dos prezos e baixa entre 3 e 4 pesetas as gasolinas e outras dúas o gasóleo
Repsol YPF, principal petroleira que opera en España cunha cota de mercado do 45 por cento, baixou, desde a pasada medianoite, 4 pesetas o litro da gasolina sen chumbo de 95 octanos, 3 pesetas o da de 98 e a súper e 2 pesetas o do gasóleo A, segundo informaron onte fontes da compañía.
Tras esta rebaixa, a terceira que aplica a petroleira no que vai de mes de decembro, o prezo medio da gasolina eurosúper nas estacións de servicio de Repsol YPF sitúase en 134,8 pesetas, o da súper en 146,7 pesetas e o da sen chumbo de 98 octanos en 150,7 pesetas.
O gasóleo de automoción, pola súa banda, rexistra un prezo medio, desde a pasada madrugada, de 125,4 pesetas litro.
Con esta rebaixa de prezos Repsol YPF, únese á aplicada por Cepsa o martes e onte por BP.
Segundo a mesma fonte, esta decisión obedece á caída da cotización internacional do cru e os seus derivados, así como á recuperación do euro fronte ó dólar, ó que engadiu que de seguir esta tendencia poderían producirse novas rebaixas antes de que remate o ano.
A primeira compañía no mercado de hidrocarburos en España rebaixou desde outubro as súas gasolinas entre 10 e 11 pesetas, mentres que o gasóleo de automoción se abaratou en 5 pesetas, sinalou a mesma fonte.
Cepsa baixou o martes 3 pesetas a súper e a sen chumbo de 95 octanos, 5 pesetas a superstar e 2 pesetas tódolos seus gasóleos.
Tras esta rebaixa, Cepsa, que controla o 25 por cento do mercado de distribución de hidrocarburos, comercializa a gasolina eurosúper a un máximo de 136,9 pesetas, a súper a 146,9 pesetas, a sen chumbo de 98 octanos a 148,9 pesetas e o gasóleo de automoción a 125,9 pesetas litro.
Pola súa banda, BP, a terceira petroleira que opera en España cunha cota de mercado do 11 por cento, baixou onte tres pesetas o prezo das gasolinas súper e sen chumbo de 98 octanos e dúas pesetas o da eurosúper e o gasóleo de automoción.
Os prezos máximos de BP son de 136,9 pesetas no caso do litro de gasolina sen chumbo de 95 octanos, de 150,9 pesetas no da superstar e de 146,9 pesetas no da súper, mentres que o gasóleo se vende a 124,9 pesetas litro.
Sen presións
O vicepresidente segundo do Goberno e ministro de Economía, Rodrigo Rato, afirmou onte que o Goberno non ten que presiona-las petroleiras sobre o prezo dos carburantes, e só debe garantir que o sistema de competencia e transparencia de prezos funciona.
Rato fixo estas declaracións no Congreso despois de que, o pasado martes, o ministro de Facenda, Cristóbal Montoro, sinalou que o Goberno podería recorrer a Competencia ou ós impostos se as petroleiras non trasladan a baixa do prezo do cru de forma máis intensa e veloz.
Rato indicou que o Goberno "non ten que presiona-las compañías de ningún tipo e ten que garantir que o sistema de competencia e transparencia de prezos funciona".
"Temos un sistema que nos permitiu que nos últimos meses os prezos do petróleo en España non sexan en ningún caso superiores á media europea, e en moitos casos sexan inferiores", manifestou.
"Desde logo eu xa o dixen, e díxoo o ministro de Facenda, que o Goberno seguirá con grande atención que as reduccións do custo do cru repercutan á máxima velocidade en España", dixo.
Os carburantes soben en España máis que a media da UE
O prezo medio de venda ó público do gasóleo de automoción aumentou en novembro, respecto do mes anterior, 6,47 pesetas en España, mentres que no resto dos países da Unión Europea subiu unha media de 1,35 pesetas, o que representa unha diferencia de 5,12 pesetas.
En canto ás gasolinas, en España a súper subiu 3,77 pesetas e a sen chumbo de 95 octanos 3,62 pesetas, mentres que no conxunto da Unión Europea onde se comercializan estes carburantes (a súper só se vende en nove), baixaron 0,17 e 0,61 pesetas, respectivamente.
A directora xeral de Política Enerxética e Minas, Carmen Becerril, que expuxo onte estes datos, afirmou que durante decembro a tendencia é á baixa, anque non quixo avaliar cánto terían que baixar aínda os carburantes en España dada a caída do cru, as gasolinas e o gasóleo nos mercados internacionais.
Becerril sinalou que, aínda que "é pronto para falar dun cambio total na tendencia alcista rexistrada ó longo de todo o ano", se se consolida a baixada na cotización do cru, "asistiremos a un abaratamento progresivo dos prezos de venda ó público de gasolinas e gasóleos en España".
Respecto das últimas baixadas do prezo dos carburantes aplicadas por Cepsa, BP e Repsol, a directora xeral de Política Enerxética insistiu en que son as compañías as que fixan os seus prezos de acordo coas súas políticas comerciais e lembrou que as petroleiras que operan no mercado español tardan máis que as europeas en trasladar ó consumidor os movementos rexistrados nos mercados internacionais.
A Bolsa castiga o grupo Telefónica, cae un 4% e baixa dos 9.000 puntos por primeira vez desde finais do 98
A Bolsa española anotou onte a maior caída do ano e mentres o índice xeral de Madrid cedía un 3,52 por cento, o Ibex 35, que agrupa os principais valores do parqué bolsista, baixaba un 4,23 por cento e perdía o nivel dos 9.000 puntos, algo que non sucedía desde outubro do 1998.
Tódalas bolsas europeas abriron a sesión con caídas significativas, lastradas pola decisión adoptada antonte pola noite pola Reserva Federal de mante-los tipos nos Estados Unidos no 6,50 por cento.
De nada serviu a porta aberta que a autoridade monetaria estadounidense deixou a unha posible rebaixa de tipos en xaneiro e, logo de comprobar que os índices neoiorquinos abrían onte á baixa, os mercados do Vello Continente caeron sen excepción.
As principais compañías do mercado español cedían posicións de maneira xeneralizada, con perdas do 5,88 por cento para Telefónica, que se situaba en 17,60 euros (2.928 pesetas), o seu nivel mínimo do ano, en tanto que o BSCH caía un 5,57 por cento, o BBVA, un 4,55 por cento;
Repsol, un 2,50 por cento, e a tecnolóxica Terra, un 14,75 por cento.
Neste contexto de total pesimismo o índice xeral da Bolsa de Madrid perdía 31,28 puntos, equivalentes ó 3,52 por cento, ata os 857,93 puntos, en tanto que o selectivo do mercado continuo español, o Ibex 35, baixaba 391,20 puntos, o 4,23 por cento, e situábase nos 8.864,30 puntos.
A Bolsa de Madrid acumula unhas perdas no que vai de ano próximas ó 15 por cento e o Ibex 35, do 24 por cento, os peores resultados da década.
Se os principais índices españois cedían avultadas posicións na sesión de onte, peor o pasaba o Ibex Nuevo Mercado _que agrupa as compañías tecnolóxicas do parqué español_, xa que baixaba case 400 puntos, un 10,20 por cento, ata situarse nos 3.493,40 puntos.
Ningunha das 12 compañías do mercado tecnolóxico (que xa acumula perdas de máis do 65 por cento desde o seu nacemento no mes de abril) podía librarse dos números vermellos, especialmente Jazztel, que caía un 15,71 por cento.
Botín asegura que a alianza entre 4B e a Red 6000 obrigará a mellora-lo servicio dos caixeiros
O presidente do BSCH, Emilio Botín, asegurou onte que a alianza subscrita entre a rede de caixeiros 4B e Red 6000 para facer fronte a Servired "obrigará a dar un bo servicio ós prezos adecuados", ó haber no mercado dous grandes competidores.
Botín manifestou que a alianza "foi unha reacción rápida", en resposta á situación que presenta o mercado.
A alianza entre 4B _na que o BSCH participa cun 70%_, e a Red 6000 _que xestiona a Confederación Española de Caixas de Aforros (CECA)_, produciuse despois de que La Caixa, Caja Madrid e Caixa Catalunya, decidisen abandonar esta última organización para integrarse en Servired.
Fenosa instalará en Sabón unha das súas centrais de ciclo combinado
A eléctrica Unión Fenosa investirá 150.000 millóns de pesetas no período 2000 a 2005 para instalar seis grupos eléctricos de ciclo combinado, que usan gas natural, que sumarán unha potencia de 2.400 megavatios e aumentarán nun 50 por cento a súa actual potencia instalada.
Como primeiro paso deste programa de investimento, Unión Fenosa adxudicoulles ós grupos Siemens (alemán) e General Electric (estadounidense) a subministración dos principais equipos destes grupos de ciclo combinado.
Un deles instalarase no polígono de Sabón, na Coruña.
Turbinas de gas e vapor, alternadores e outros elementos, que representan arredor de dous tercios do desembolso previsto.
A eléctrica compraralle a Siemens catro unidades de ciclo combinado, cunha potencia conxunta de 1.600 megavatios, e outros dous a General Eléctric, que suman unha potencia de 800 megavatios.
Dos equipos adxudicados, dous destinaranse á central do Campo de Xibraltar (Cádiz), probablemente a primeira que obterá autorización administrativa, que será xestionada pola empresa Nueva Generadora del Sur, participada por Unión Fenosa Generación (75 por cento) e a petroleira Cepsa (25 por cento).
Na actualidade, Unión Fenosa Generación conta con nove localizacións para desenvolve-las súas centrais de ciclo combinado.
Fenosa espera que estas centrais entren en funcionamento no período 2003-2006 e propón alcanzar unha potencia instalada de 2.800 megavatios na última destas datas.
O resto das localizacións, á parte da xa sinalada de Campo de Xibraltar, encóntranse en Sabón (A Coruña), Aceca (Toledo), Osera (Zaragoza), Arcos de la Frontera (Cádiz), Narcea (Asturias), La Robla (León), Palos de la Frontera (Huelva) e Sagunto (Valencia).
Segundo Unión Fenosa, o acordo con Siemens e General Electric responde á súa estratexia de crecer na área de xeración, que podería verse reforzada coa compra de activos procedentes da fusión de Endesa e Iberdrola.
A aposta de Fenosa polas centrais de ciclo combinado baséase no acordo subscrito o pasado xullo coa compañía estatal exipcia Egyptian General Petroleum Corporation (EGPC), que lle permitirá recibir 40.000 millóns de termias anuais de gas natural.
En outubro, Fenosa chegou a un acordo coa empresa xaponesa Chiyoda para desenvolve-lo proxecto de enxeñería dunha planta de licuefacción que se instalará na costa de Exipto.
As obras desta planta comezarán o vindeiro verán e está previsto que principie a operar a mediados do 2004.
O gasto medio por fogar no terceiro trimestre foi de 253.000 pesetas
O gasto medio por fogar no terceiro trimestre deste ano en Galicia situouse en 253.908 pesetas, o que sitúa a comunidade galega no posto número once da listaxe de autonomías con maior desembolso por familia.
No eido nacional, o gasto medio por fogar no mesmo período do 2000 foi de 794.894 pesetas (4.777 euros), o que supón un aumento do 3,73 por cento con respecto ó mesmo período do ano pasado, segundo os datos da Enquisa Continua de Presupostos Familiares, difundidos onte polo Instituto Nacional de Estatística (INE).
Os galegos gastaron 168.183 pesetas en alimentos, bebidas e tabaco, que subiron un 3,59 por cento en relación co mesmo trimestre de 1999, mentres o resto de gastos (626.711 pesetas) se incrementaron un 3,77 por cento.
Respecto do segundo trimestre do 2000, o gasto medio por fogar aumentou un 0,53 por cento (13.830 pesetas máis), debido ó incremento do 0,73 por cento nos gastos de alimentos, bebidas e tabaco, e do 0,47% no resto de gastos.
Doutra banda, o gasto total dos fogares foi de 10,1 billóns de pesetas, o que supón un 6,91 por cento máis que no mesmo trimestre do ano pasado (9,1 billóns), e un 1,69 por cento máis respecto do segundo trimestre deste ano, que foi de 9,8 billóns de pesetas.
Este aumento do gasto total dos fogares mostra o forte ritmo de crecemento que comezou nos últimos meses do ano pasado.
Gasto medio por persoa
O gasto medio por persoa foi de 258.665 pesetas.
Por comunidades autónomas, as que rexistraron un maior gasto medio por persoa foron Madrid (308.580 pesetas), Navarra (305.139), Baleares (304.720) e Cataluña (295.547), seguidas de País Basco (289.716), Cantabria (278.412), Aragón (276.791), A Rioxa (274.076), Ceuta e Melilla (266.708), Asturias (261.243) Galicia (253.908), e Comunidade Valenciana (249.114).
O menor gasto medio por persoa correspondeu a Castela e León (233.950 pesetas), Canarias (230.934), Andalucía (218.350) Castela-A Mancha (214.868), Murcia (213.040), e, por último, Estremadura (203.471).
Así, Madrid, a comunidade con maior gasto, superou nun 51,6 por cento a Estremadura, a autonomía con menor gasto.
Ademais, o 51,1 por cento dos fogares confesaron que tiñan dificultades para chegar a fin de mes, fronte ó 49,9 por cento que declarou que chegaba con facilidade.
Os fogares de Navarra e A Rioxa foron os máis optimistas, xa que o 7,7 e o 4,4 por cento dos consultados, respectivamente, consideraron que, cos seus ingresos e a pesar dos gastos, terminan o mes con moita facilidade.
Respecto da posibilidade de dedicar algúns cartos ó aforro, o 61,8 por cento dos consultados indicaron que non poden dedicar nada ou moi pouca cantidade, e o 38,2 por cento sinalou o contrario.
Aínda así, o número de familias que indicaron que poderán dedicar cartos ó aforro aumentou en 6,3 puntos con respecto ó mesmo trimestre do ano pasado.
Así mesmo, o 43,4 por cento dos consultados sinalaron cando foron entrevistados que non era o momento axeitado para realizar compras importantes.
Sen embargo, o 16,6 por cento dos fogares considerou o momento como axeitado (2,3 puntos máis que o ano pasado), especialmente os fogares navarros, cun 34,6 por cento.
Polo contrario, case o 59 por cento dos fogares canarios manifestaron o seu rexeitamento a realizar compras importantes no momento da entrevista.
A Xunta e Telefónica prorrogan os convenios da rede privada Ibercom
O Consello da Xunta acordou onte prorroga-los convenios entre o Goberno galego e Telefónica sobre a rede privada de comunicación de datos e de mellora da xestión das comunicacións de voz no contorno Ibercom.
Estes acordos foron formalizados en decembro de 1995 e 1998 e pretendían a instalación dunha rede privada de datos e mellora-la xestión das comunicacións de voz no contorno Ibercom, dependente da Xunta de Galicia.
A Consellería de Presidencia e Telefónica prorrogarán estes acordos ata que se convoque o correspondente concurso público e se adxudiquen tódolos servicios de voz e datos do Goberno galego.
Segundo a Xunta, ratifícase unha colaboración que permitirá o aforro e as melloras da calidade do servicio prestado ós cidadáns e da actuación administrativa.
O CES exponlle ó presidente da Xunta os seus proxectos para o próximo ano
O xefe do Executivo galego, Manuel Fraga, recibiu onte de mans do presidente de Consello Económico e Social (CES), Luis Suárez-Llanos, a última memoria socioeconómica editada por esta entidade, que tamén expuxo os seus proxectos inmediatos para o vindeiro exercicio.
Nun encontro na Área de Goberno do Parlamento galego, Fraga departiu con Suárez-Llanos verbo da idoneidade de que o CES desenvolva os seus proxectos en estreita colaboración con outras entidades da Comunidade galega para complementar e enriquece-las súas achegas.
Ó respecto, Suárez-Llanos explicou que esta liña de cooperación xa comezou no último traballo realizado polo CES e no que se analizan os atrancos ós que se enfronta unha persoa que pretende iniciar unha actividade empresarial.
Este documento sobre o contorno axeitado para a creación de empresas tamén foi recibido onte polo presidente da Xunta.
Na súa elaboración, colaboraron co CES o Instituto Galego de Estatística, que se encargou de realiza-lo proceso de enquisas, e o Igape, que realizou a análise cualitativa dos datos.
Así mesmo, o estudio vai acompañado dun CD-Rom editado pola Consellería de Familia a modo de guía práctica para a creación de empresas e que pretende responder ás principais dúbidas que xorden en relación coas iniciativas empresariais.
Na parte final do estudio inclúese unha serie de consideracións consensuadas polos axentes sociais con representación no CES e que describen as principais reformas necesarias da normativa vixente para axiliza-los trámites.
Así mesmo, apóstase, segundo indicó Suárez-Llanos, pola creación de parques empresariais e sobre todo pola necesidade de aproximar cada vez máis as empresas ós centros de I+D, para que así "poidan coñece-las canles das novas tecnoloxías".
Verbo da memoria do CES, Suárez-Llanos rexeitou emitir calquera avaliación acerca do seu contido.
O Congreso aproba os presupostos xerais do Estado do próximo ano
O Pleno do Congreso dos Deputados aprobou onte, cos votos a favor de Partido Popular, CiU e Coalición Canaria e en contra do resto de grupos, os Presupostos xerais do Estado para o ano 2001, que establecen como principal obxectivo a eliminación do déficit público e prevén un crecemento económico para o próximo exercicio do 3,6 por cento.
O equilibrio das contas públicas anunciado polo Executivo será resultado dun déficit do 0,3 por cento do PIB da Administración do Estado compensado por un superávit equivalente da Seguridade Social.
O ritmo de creación de emprego no 2001 será do 2,5 por cento, con case 400.000 novos postos de traballo, o que deixará a taxa de desemprego no 12,7 por cento, mentres que o obxectivo de inflación se situou no dous por cento, igual que neste exercicio.
Tras asistir ó Pleno, o ministro de Facenda, Cristóbal Montoro, amosou a súa satisfacción pola aprobación definitiva dos presupostos do 2001 que, na súa opinión, abren unha "nova etapa" nas finanzas públicas españolas, e destacou o "apoio maioritario" recibido no Parlamento polo texto presentado polo Executivo.
Durante a tramitación parlamentaria do Proxecto de lei de presupostos xerais do Estado e do Proxecto de lei de medidas fiscais administrativas e da orde social _coñecida como Lei de acompañamento_ incorporáronse numerosas emendas a ámbolos textos, a maioría propostas polo PP.
A Cámara alta incluíu unha modificación para destinar 355.000 millóns de pesetas a compensar ós pensionistas pola perda de poder adquisitivo derivada da desviación da inflación entre novembro de 1999 e novembro do 2000 respecto do 2 por cento tomado como referencia para fixa-lo seu incremento.
Montoro dixo que o Goberno está estudiando imputar na contabilidade nacional do 2000 a metade desa paga adicional _arredor de 175.000 millóns de pesetas_, dado o estado dos presupostos da Seguridade Social, que rexistrarán este ano un superávit do 0,3 por cento do PIB.
Por ese motivo, engadiu, non se modificou o estado de ingresos e gastos dos presupostos do ano que vén e tampouco a previsión de eliminación do déficit público, a pesar de incluír neles a partida adicional de 355.000 millóns de pesetas.
Pola súa parte, a Lei de acompañamento recolle, entre as súas medidas máis relevantes, a aplicación dunha taxa por reserva do dominio público radioeléctrico, que suporá uns ingresos para o Estado de arredor de 160.000 millóns de pesetas, e a adscrición de RTVE á Sociedade Estatal de Participacións Industriais.
Dos cambios incorporados a este texto, destacan a transformación de Correos e Telégrafos en sociedade anónima estatal, a subvención de 120.000 pesetas cando se substitúa un vehículo de máis de dez anos que use gasolina con chumbo e a que exime da metade do imposto de matriculación ás familias numerosas que compren un coche de cinco ou máis prazas.
Credibilidade
O portavoz de economía do PSOE, Jordi Sevilla, incidiu no "problema de credibilidade" que teñen os presupostos e engadiu que, ou non é certo que o ano que vén se logrará a eliminación do déficit público "ou o Goberno lle mentiu ó Parlamento ó enviar un estado de ingresos no que non cre".
O responsable de economía de IU, Felipe Alcáraz, cualificou o equilibrio presupostario de 'ficción' e dixo que os presupostos do ano que vén son mesquiños en gasto social, "satanizan os salarios dos funcionarios" e non van servir para crear emprego digno.
Pola súa banda, o portavoz de presupostos de CiU, Josep López de Lerma, expresou a súa satisfacción pola aprobación das contas públicas para o 2001.
Os investidores de Wall Street abandonan en masa o Nasdaq
O mercado Nasdaq, que marcou os últimos anos co seu crecemento imparable, quedou ferido de morte ó decidiren os investidores de Wall Street abandonalo en masa e vender ferozmente os valores tecnolóxicos e de internet.
O parqué electrónico, que onte, xoves, recuperou algo do terreo perdido gañando máis dun 3 por cento a media xornada, cerrará o ano 2000 como un dos peores da súa historia, e os analistas coinciden en que o dano sufrido non será reparable a curto prazo.
En nove meses escasos o Nasdaq perdeu o 50 por cento do seu valor en relación co último máximo, alcanzado o pasado mes de marzo cando logrou os 5.048,62 puntos, e sufriu unha caída de preto do 40 por cento respecto do nivel co que comezou o ano.
De cerrar a estes niveis, sería o peor ano deste mercado desde 1973-74, cando perdeu un 60% de valor e necesitou case dúas décadas para recuperar ese nivel.
Onte ó mediodía subía 71,29 puntos, ou un 3,06 por cento, ata os 2.404,07, pero poucos analistas cren que esa corrente alcista se poida manter, e incluso os máis pesimistas apuntan que o seu nivel de resistencia se sitúa arredor dos 2.200 puntos.
O problema, en calquera caso, é moito máis profundo ó desaparecer completamente a confianza na chamada "nova economía", principalmente pola desaceleración do crecemento económico que sufriu Estados Unidos.
Scott Black, presidente de Delphi Menagement, considerou que aínda "haberá máis sangue" nas próximas semanas porque os investidores están abandonando estes valores sumidos no pánico, sen razoa-las súas decisións, exactamente igual que hai uns anos sobrevaloraron estas compañías a pesar de tódolos avisos.
"Claramente é a catástrofe do Nasdaq, aínda que non se produciu nun só día, pero non hai outra forma de definilo", dixo Blanck.
O barril de petróleo da OPEP roza o mínimo da banda de prezos idóneos
O prezo do barril de cru da OPEP baixou entre o luns e o mércores pasados 2,12 dólares _385.84 pesetas_, ó venderse a 22,26 dólares _4.051 pesetas_, achegándose ó límite mínimo da banda de prezos adoptada polo cártel como idónea, de 22 dólares _4.004 pesetas_ por barril.
Segundo informaron onte en Viena fontes da secretaría da Organización de Países Exportadores de Petróleo (OPEP), o barril (de 159 litros) cotizárase a 24,38 dólares _4.437 pesetas_ o luns pasado, e a 23,87 dólares _4.344 pesetas_ o martes.
Os once países desta organización, que controla cerca dun 40 por cento do mercado mundial do petróleo, adoptaron este ano un mecanismo para estabiliza-los prezos nunha variable de fluctuación de entre 22 e 28 dólares _entre 4.004 e 5.096 pesetas_.
Segundo este sistema, reducirían a súa oferta total de cru en medio millón de barrís diarios cando a cotización diaria do barril da OPEP se sitúa por debaixo dos 22 dólares durante vinte xornadas consecutivas.
Sen embargo, na súa última reunión celebrada o 13 de novembro pasado en Viena, os ministros de Enerxía e Petróleo da organización decidiron deixar en suspenso o mecanismo para non ter que volver incrementa-la producción se os prezos se mantiñan por encima do tope máximo, como prevé así mesmo o sistema.
A tendencia á baixa que se rexistra en tódolos mercados do cru nas últimas semanas débese a un aumento inesperado das reservas almacenadas de cru e doutros productos refinados en EEUU.
A moeda única alcanza o máximo valor dos últimos catro meses
O euro superou onte xoves no mercado de divisas de Francfort os 0,91 dólares _182,841 pesetas_ e alcanzou así o seu valor máximo dos últimos catro meses.
Cara ás 13.15 horas GMT a divisa europea cambiábase a 0,9146 dólares _181,922 pesetas_, fronte ós 0,9071 dólares _181,426 pesetas_ de onte pola mañá.
O retardamento do crecemento económico en EEUU está beneficiando ó euro, pois a fenda entre a economía estadounidense e a europea é cada vez menor.
Igualmente, a reducción do diferencial entre os tipos de interese das dúas áreas reduciuse trala decisión da Reserva Federal, o martes, de mante-las taxas no 6,50 por cento, mentres que en Europa non se descartan aínda novas subas dos tipos.
Segundo os analistas, o derrubamento de Wall Street tamén contribuíu ó ascenso do euro.
Neste sentido, o presidente do Bundesbank, Ernst Welteke, sinaláballe onte á axencia alemana VWD que "non está en absoluto sorprendido" pola recuperación actual do euro.
"A divisa está facendo o que sempre dixemos, é dicir, que cando as porcentaxes de crecemento entre EEUU e Europa se aproximaran cambiaría a tendencia do euro", engadiu.
O euro segue subindo ante o freo da economía de EEUU
Ó abeiro da desaceleración do crecemento económico estadounidense, a moeda única europea avanza a toda marcha e onte superou os 0,92 dólares _180,854 pesetas_, o seu máximo valor dos últimos cinco meses.
Contra as 11.15 horas GMT de onte, a divisa europea cambiábase no mercado de Fráncfurt a 0,9223 dólares _180,403 pesetas_, fronte ós 0,9181 dólares _181,228 pesetas_ de onte pola mañá.
A divisa logrou o xoves consolidarse por enriba dos 91 centavos de dólar _182,841 pesetas_, tras coñecerse que a economía estadounidense creceu só un 2,2 por cento no terceiro trimestre do ano, por debaixo do 2,4 por cento do trimestre anterior.
Desde o pasado outubro, cando o euro alcanzou o seu mínimo histórico _0,8230 dólares, 202,170 pesetas_, a moeda única valorizouse un 11% fronte ó dólar e as previsións dos analistas apuntan a que o ascenso continuará o próximo ano.
Stefan Schneider, experto do banco Deutsche Bank, dixo onte que "a recuperación do euro proseguirá durante toda a primeira metade do 2001 da man da debilitación da economía estadounidense".
Este analista cre que a euromoeda recuperará a paridade co dólar na segunda metade do próximo ano pero que, despois deste punto, "o dólar se estabilizará e o euro non seguirá subindo".
As expectativas sobre a situación económica en EEUU empeoraron o pasado martes, cando o presidente da Reserva Federal, Alan Greenspan, decidiu mante-los tipos de xuro deste país no 6,50 por cento pero, ó mesmo tempo, alertou do perigo de recesión da economía norteamericana.
O presidente electo, George W. Bush, botoulle máis leña ó lume ó confesar recentemente o seu pesimismo e sinalar que a economía do país se achega a un punto de inflexión.
Segundo as proxeccións do Banco Central Europeo (BCE), o crecemento en Europa tamén se desacelerará lixeiramente no próximo ano, pero en menor medida que en EEUU, co que se reducirá a diferencia entre as dúas zonas.
Divisa refuxio
O euro estase convertendo nunha "moeda refuxio", xa que a aterraxe da economía estadounidense pode no ser tan suave como moitos esperaban e, por outra parte, os investidores seguen desconfiando da recuperación de Xapón.
A situación en EEUU, unida ás recentes revisións á baixa das expectativas de crecemento dalgunhas das principais empresas norteamericanas, provocou unha importante caída dos índices bolsistas estadounidenses nos últimos días.
A euromoeda beneficiouse destas circunstancias, pero os expertos aínda sinalan outra razón para o cambio de tendencia: a reducción do diferencial entre os tipos de xuro de EEUU e a zona euro.
A fusión de Campofrío e Navidul crea o grupo cárnico líder en España
A Xunta Xeral de Accionistas de Campofrío Alimentación aprobou onte, en sesión extraordinaria, a fusión por absorción do Grupo Navidul, así como o nomeamento de Antonio Rodríguez Arce como novo conselleiro da sociedade.
Nun comunicado, Campofrío explicou que coa aprobación por parte dos accionistas desta operación, que supuxo o pago de 14.160 millóns de pesetas (85,10 millóns de euros) e a entrega de 6,2 millóns de accións rescatables da nova compañía por parte de Campofrío ós accionistas de Navidul, esta última queda disolta sen liquidación.
Desta forma, o Grupo Navidul traspasa en bloque, a título universal, a totalidade do seu patrimonio ó Grupo Campofrío, tal e como se dispuxera no proxecto de fusión.
Destacou que o visto e prace da Xunta de Accionistas á fusión ratifica a creación do grupo cárnico líder no mercado español, cunha cota de mercado do 22 por cento e un valor estimado das sinerxias que se derivan da integración de 2.750 millóns de pesetas (16,53 millóns de euros) anuais.
O valor do barril de cru da OPEP cae por debaixo da banda de prezos
O prezo do barril de cru da OPEP reduciuse do mércores ó xoves pasado en 52 centavos de dólar _93 pesetas_ó cotizar a 21,64 dólares _3.895 pesetas_, co cal caeu por debaixo do límite mínimo da banda de prezos adoptada polo cártel como idónea, de 22 dólares _3.960 pesetas_ por barril.
Así o informaron onte en Viena fontes da secretaría da Organización de Países Exportadores de Petróleo (OPEP), tras recordar que o mércores pasado a cesta de sete tipos de cru sobre a que se cotiza o barril (de 159 litros) do cártel se vendera a 22,26 dólares _4.006 pesetas_, 2,12 dólares _381 pesetas_ menos que o luns.
Os once países desta organización, que controla cerca dun corenta por cento do mercado mundial do petróleo, adoptaron este ano un mecanismo para estabiliza-los prezos nunha forquita de fluctuación de entre 22 e 28 dólares _3.960 e 5.040 pesetas_.
Segundo este sistema, reducirían a súa oferta total de cru en medio millón de barrís diarios cando a cotización diaria do barril da OPEP se situara por debaixo dos 22 dólares _3.960 pesetas_ durante vinte xornadas consecutivas.
Pero na súa última reunión do pasado 12 de novembro, os ministros de Enerxía e Petróleo da organización deixaron en suspenso ese mecanismo e non descartaron a posibilidade de modificalo segundo a evolución do mercado.
Antonte, o presidente de quenda do cartel e futuro secretario xeral da organización, o dirixente venezolano Alí Rodríguez, asegurou en Caracas que é "moi probable" que os ministros decidan recorta-la producción de petróleo na reunión extraordinaria que celebrarán en Viena o 17 de xaneiro do ano próximo.
Rodríguez, que ademais é o ministro venezolano de Enerxía e Minas, estimou que esa reducción podería ser de 500.000 barrís diarios ou superior a esa cantidade se así o recomenda a análise que se faga da situación do mercado internacional.
Segundo os cálculos dos expertos da OPEP, actualmente hai un exceso de oferta de cru e os inventarios reborderon os 82 días de consumo, nivel a partir do que se rexistran presións á baixa no prezo.
Os operadores de cable duplican os investimentos
A Agrupación de Operadores de Cable (AOC), que representa o 80 por cento do mercado de cable español, duplicou este ano o seu investimento, ata os 192.000 millóns de pesetas, e o número de clientes, alcanzando os 250.000 novos usuarios, informou onte a entidade.
O investimento acumulado desde 1998 alcanzou os 292.000 millóns.
Ademais, AOC cableou un total de 2 millóns de fogares e empresas nas autonomías onde operan as empresas que conforman a organización.
Desta forma, os operadores de AOC tenderon máis de 7.500 quilómetros de tubo de fibra óptica de última xeración durante o ano 2000 e prevén que máis de 5 millóns de persoas poderán acceder a servicios de telecomunicacións de banda ancha en breve espacio de tempo.
AOC está integrado polos operadores ABLE (Aragón), Canarias Telecom (Canarias), Euskatel (País Basco), R (Galicia), Madritel (Madrid), Menta (Cataluña), Retecal (Castela e León), Retena e Reterioja.
O comercio tradicional gáñalles terreo ás tendas virtuais en Estados Unidos
As vendas on-line do comercio tradicional e por catálogo gáñanlles terreo ás tendas electrónicas durante este ano en Estados Unidos, xa que conseguiron reduci-las diferencias do nivel de servicio respecto do ano anterior, segundo un estudio de Andersen Consulting ó que tivo acceso Europa Press.
Pese a que se segue tardando máis en realizar un pedido nunha páxina web dun comercio tradicional que na dunha tenda electrónica, esta diferencia de tempo reduciuse dos 3 minutos do ano pasado ata un minuto e medio neste exercicio.
Durante 1999, os eTailers (tendas electrónicas) prestábanlle mellor información ós consumidores que os comercios tradicionais sobre os productos en stock, a diferencia era do 5 por cento a favor dos Tailers, mentres que neste ano se rexistrou un punto a favor do comercio tradicional ou por catálogo.
Tamén melloraron os parámetros de atención ó cliente en tódolos conceptos, xa que se inviste un 25 por cento menos de tempo en comprar (de 12 a 9 minutos).
Ademais, creceu nun 17 por cento en número de sitios que proporciona a data de entrega esperada, ata chegar ó 47 por cento do total.
Neste sentido, o 82 por cento das tendas estudiadas confirma o pedido por correo electrónico, o que supón un incremento do 23 por cento respecto do ano anterior.
O estudio indica que a progresión do comercio tradicional e das empresas de venda por catálogo respecto das tendas electrónicas se debe ós "importantes investimentos" que as primeiras realizaron ó longo deste ano, mentres que os 'eTailers' se enfrontaron á presión dos seus accionistas e á limitación das súas posibilidades de investimento.
O estudio pon de manifesto que o 92 por cento das compras por Internet se realizan con éxito no nadal.
Os motivos do fracaso no acto da compra máis frecuentes radican en sitios que non poden recoller pedidos, sitios que deixan de funcionar, que se bloquean, que están en construcción ou que son inaccesibles por algunha razón.
O mercado de móbiles freará o ritmo no Nadal debido á súa consolidación
O mercado da telefonía móbil freará o seu ritmo este ano respecto do anterior debido á alta penetración lograda, que fai que as operadoras aposten máis pola fidelización do cliente que polos novos usuarios, sinaláronlle a Efe fontes dos fabricantes.
Isto fará que o mercado de reposición de móbiles creza este Nadal respecto de 1999, mentres que os de prepago o farán menos que outros anos.
O director da división de consumo de Ericsson España, Raul Ortiz, indicou que este fabricante espera vender no último trimestre do ano arredor de 700.000 teléfonos móbiles, a maior parte en Nadal.
Ortiz destacou que nestas datas Ericsson aposta por dous modelos con wap (conexión con internet), o modelo R-380 dirixido a executivos e o T-20 para mozos de entre 14 e 25 anos, que se completa co seu T-10.
Nokia estima que os teléfonos máis vendidos serán os da gama baixa con tarxeta prepago, e neles ofrece os 3210 e os 3310.
Alcatel preséntase este ano cos seus modelos One Touch 300, dirixidos ós máis novos, e os gama alta 500 e 700.
Philips cre que os seus modelos máis vendidos serán o Xenium de gama alta e o novo Ozeo, de gama media, ademais do tradicional Genie para mozos.
Pero neste Nadal os fabricantes esperan que os cidadáns regalen auxiliares de móbiles como son fundas, radios adaptables á terminal, baterías ou sistemas sen mans para coches, ou o pequeno ordenador Chatboard de Ericsson para redactar mensaxes móbiles.
Nas páxinas de internet dos fabricantes pódense adquirir móbiles e este tipo de productos.
Recomendan que o prezo non sexa determinante na compra, senón outros factores como o servicio de atención ó cliente e recorda que no mercado de reposición se ofrecen mellores prezos ós clientes.
A OPEP pode reduci-la producción de cru en 500.00 barrís para subilo
O ministro de Enerxía de Venezuela, Alí Rodríguez Araque, anunciou que a Organización de Países Exportadores de Petróleo (OPEP) podería realizar un recorte na súa producción de 500.000 barrís diarios dentro de 10 días se o prezo medio do barril se coloca por debaixo dos 22 dólares.
O ministro de Enerxía sinalou "imos esperar a que se cumpran os 10 días que se estableceron, e se o prezo se coloca por debaixo dos 22 dólares habería un recorte de 500.000 barrís diarios", explicou Rodríguez Araque, quen asumirá en xaneiro do 2001 a secretaría xeral do cártel petroleiro.
"Se se mantén a situación habería reduccións adicionais ou complementarias.
O 17 de xaneiro, en todo caso, a OPEP vai facer unha análise máis detida e tomará as decisións que considere pertinentes", indicou.
Así mesmo adiantou que se se chega a aprobar esta medida, poderíanse producir reduccións adicionais na oferta de cru, se continúa a baixada dos prezos no mercado internacional.
O prezo do petróleo venezolano caeu esta semana por debaixo dos 22 dólares o barril, ó situarse en 21,56 dólares por barril, cunha sensible baixa fronte ós 25,58 dólares que rexistrou entre o día 11 e o 15 de decembro, informou o despacho de Enerxía.
Así, o petróleo venezolano quedou por debaixo da banda de prezos, situada entre 22 e 28 dólares, establecida pola OPEP para axusta-la oferta de cru ás fluctuacións do mercado, cun mecanismo que lle permite ó cártel aumentar ou reduci-la súa producción se os prezos saen da franxa de fluctuación durante 20 días consecutivos.
Pola súa banda, o prezo do cru da cesta OPEP observou unha baixada ó peche en 22,94 dólares o barril esta semana, mentres que a semana pasada rexistrou unha baixada de 24,89 dólares o barril.
O presidente da OPEP e ministro de Enerxía venezolano, Alí Rodríguez, asegurou o luns pasado que a cesta OPEP cerrará o ano por riba do límite mínimo da banda de 22 dólares.
O prezo do cru terminou a semana á alza no mercado de Nova York, ante as expectativas dun recorte da producción en xaneiro e nunha sesión de pouca actividade ante a proximidade de tres días festivos.
O prezo dos contratos futuros para febreiro do petróleo intermedio de Texas, que é o de referencia nos EEUU, finalizou cunha alza de 0,27 dólares e quedou en 26,25 dólares por barril.
O prezo dos contratos para febreiro do petróleo do tipo Brent rexistrou tamén un incremento no mercado de Londres de 0,05 dólares e terminou a 23,66 dólares por barril.
O cru chegou a situarse en 27,25 dólares o barril durante a sesión, como consecuencia deses movementos e do baixo número de contratacións.
Estados Unidos é o maior importador de viños con denominación Rías Baixas
Estados Unidos é o primeiro país importador de viños acollidos á denominación de orixe Rías Baixas, xa que as exportacións a este país o ano pasado supuxeron o 34 por cento do total das realizadas durante o pasado ano 1999.
Segundo informou o consello regulador, dos 447,3 millóns de pesetas que se facturaron o ano pasado, 153,8 corresponderon ó mercado norteamericano.
En litros, comercializáronse 154.475, dos 446.094 que os viños con denominación Rías Baixas se exportaron ó mundo durante 1999.
Os outros dous mercados máis importantes para esta denominación son Alemaña, onde o ano pasado as vendas ascenderon a 61,2 millóns de pesetas, e o Reino Unido, onde as ventas destes viños superaron os sesenta millóns de pesetas.
O consello regulador tamén informou de que dúas prestixiosas revistas do sector de viños, The wine advocate e International Wine cellar cualifican como excelentes e sobresaíntes os 14 albariños acollidos á denominación de orixe Rías Baixas.
Este ano e a pesar das incidencias metereolóxicas que sufriron os viñedos de toda a comunidade, a colleita foi boa especialmente en canto a súa calidade.
Nas cualificacións que figuran nas dúas publicacións sublíñase dos albariños a riqueza aromática destes viños, a súa viveza e a pureza da súa textura.
Por estas cualidades os viños galegos figuran ben puntuados nestas publicacións de interese e difusión internacional.
O Goberno e a Fidac aprazan un ano as axudas ós afectados do 'Mar Exeo'
O deputado Francisco Rodríguez (BNG) dixo onte que o Fondo para a indemnización de danos causados pola contaminación de hidrocarburos (Fidac) e o Goberno prolongaran ata mediados do 2001 o prazo para lograren un acordo extraxudicial que permita indemniza-los afectados pola catástrofe do Mar Exeo.
Rodríguez, nunha rolda de prensa, asegurou onte que o novo acordo permite renova-lo prazo anualmente, polo que manifestou "fundadas sospeitas" de que o proceso sexa aínda "moi longo e inacabable".
Segundo manifestou o parlamentario, "ámbalas partes non chegan a un acordo" pola diferente interpretación que fan das disposicións que forman o Fidac, da resolución xudicial da Audiencia da Coruña, e pola acreditación dos danos que provocou a catástrofe.
"Un aspecto este, o máis grave", dixo, do que culpou o Estado, "que se limitou a presentar un estudio á baixa, elaborado polo Instituto Oceanográfico, o que xoga á contra á hora de buscar un acordo extraxudicial", sinalou.
Rodríguez considera a Administración central como a "principal responsable" da situación "ó reclamar só a ridícula cantidade de 1.154 millóns de pesetas polos danos do embarrancamento, xa que o resto son reclamacións de empresas ou confrarías que se embarcaron en litixios persoais".
Incrementan o control sobre a piratería sobre todo cos discos compactos
A Policía realizou unha operación contra a piratería na que detivo desde o día 11 a 110 persoas en 119 intervencións nas que se incautaron 24.834 discos compactos e outros productos por valor de case 185 millóns de pesetas.
A policía inicia un dispositivo especial que persegue evita-los graves prexuízos económicos que esta actividade orixina ós titulares lexítimos dos dereitos.
A intervención pretende evitar prexuízos a fabricantes, productores e comerciantes, especialmente no Nadal cando o consumo se dispara.
As actuacións van dirixidas á venda ambulante, e establecementos que ofrecen productos falsificados, así como á localización das redes de comercialización.
O euro tutea o dólar, que cambia por debaixo das 180 pesetas
O euro continuou onte a súa escalada alcista nos mercados internacionais e cotizou por enriba do nivel psicolóxico dos 0,93 dólares _178,909 pesetas_, por primeira vez desde finais do pasado xullo.
Ás 18.15 hora española de onte, a moeda europea cruzábase a 0,9310 dólares _178,717 pesetas_ no mercado de Londres.
O euro, que durante a tarde do martes xa traspasou brevemente os 93 centavos de dólar para estabilizarse despois por debaixo desta barreira, iniciou a sesión de onte cruzándose a 0,9309 unidades _178,736 pesetas_ e cotizou durante case toda a xornada por enriba deste nivel.
Pola súa banda, o Banco Central Europeo (BCE), fixou o cambio oficial do euro fronte ó billete verde en 0,9310 unidades, o que supón que o prezo do dólar se sitúa en 178,7 pesetas, e sitúa a depreciación acumulada da divisa comunitaria respecto do dólar desde a súa estrea nos mercados, en xaneiro de 1999, no 20,4 por cento.
É a primeira vez que o instituto emisor fixa o cambio oficial por enriba dos 93 centavos de dólar desde o pasado 27 de xullo.
Os analistas consideran que o euro se beneficia da desaceleración que experimenta a economía estadounidense, que no terceiro trimestre do 2000 creceu a un ritmo anual do 2,2 por cento, fronte ó 5,6 por cento alcanzado nos tres meses anteriores, así como do caos político que viviu o país durante o mes que seguiu á celebración das eleccións presidenciais, o día 7 de novembro pasado.
Esta ralentización, que se produce por primeira vez nos últimos dez anos, provocou unha perda de confianza dos investidores no dólar e un aumento dos fluxos de capitais cara Europa, alimentado pola cada vez máis sólida evolución da economía europea.
O BCE prevé que o Producto Interior Bruto (PIB) real da zona euro creza entre o 3,2 e o 3,6 por cento este ano, elevándose ata un ritmo de entre o 2,6 e o 3,6 por cento no 2001.
En canto ó Indice Harmonizado de Prezos de Consumo (IAPC), o instituto emisor estima que no 2000 se achegará ó 2,5 por cento e que para o próximo ano se manterá entre o 1,8 e o 2,8 por cento.
Facenda finaliza o proceso de devolucións da campaña Renda 99
A Axencia Tributaria concluíu onte o proceso de devolucións correspondente á campaña de Imposto da Renda das persoas Físicas (IRPF) de 1999, segundo datos facilitados onte polo Ministerio de Facenda.
O número de contribuíntes que xa recibiron a súa devolución ascende a 10.737.085, o que representa o 97 por cento do total dos cidadáns que a solicitaron, mentres que ó 3 por cento restante non se lle reembolsou debido a que as súas declaracións presentaban algunha incidencia _falta de datos ou discrepancias entre o contribuínte e o retedor_.
O importe devolto nesta campaña do IRPF _a primeira que se realiza coa nova lei do Imposto da Renda_ foi de 1,14 billóns de pesetas.
Os contribuíntes con menor nivel de renda foron os que recibiron antes a devolución da renda, segundo Facenda, que engade que ademais a Axencia Tributaria axilizou de forma substancial os trámites destas declaracións.
Nesta campaña, Facenda comezou as devolucións en marzo _dous meses antes có ano anterior_ para os contribuíntes beneficiarios do modelo de devolución rápida_ e axilizou o resto das devolucións, co que ó peche de outubro reembolsara o importe solicitado a máis de dez millóns de cidadáns.
Por outra parte, o número de declaracións presentadas por vía telemática multiplicouse nesta campaña ata alcanza-las 115.254.
Entre os servicios de axuda postos en marcha pola Axencia Tributaria, cabe destaca-lo teléfono de Información Tributaria Básica, que atendeu 2,5 millóns de chamadas.
Así mesmo, concertáronse 2,1 millóns de citas para que os contribuíntes acudiran ás oficinas da Axencia para confecciona-la súa declaración, un 11 por cento menos que na campaña anterior debido a que eses contribuíntes usaron o modelo de devolución rápida.
Con ese sistema, ó que podían optar aqueles contribuíntes con rendementos de traballo inferiores ós 3,5 millóns de pesetas anuais, recibíase a devolución sen face-los cálculos e comunicando algúns datos de carácter persoal, como o número de fillos, a súa opción pola asignación tributaria ou o número de conta bancaria.
O servicio de envío de datos fiscais foi usado por 1,13 millóns de contribuíntes fronte ós 640.000 que o utilizaron na campaña anterior.
O sistema de devolución rápida recibiu 1,9 millóns de solicitudes, das que 1,8 foron resoltas pola Axencia Tributaria, cun importe de devolución de 46.450 millóns de pesetas.
En 238.329 casos comunicouselle ó contribuínte a súa obriga a presenta-la declaración, dado que non se reunían os requisitos necesarios para ter dereito a unha devolución rápida.
Paga para pensionistas
Por outra banda, máis de 7,5 millóns de pensionistas recibirán durante a segunda quincena de xaneiro unha paga única en concepto de desviación da inflación, unha medida cun custo de 177.000 millóns de pesetas, anunciou onte o secretario de Estado da Seguridade Social, Gerardo Camps.
Os pensionistas recibirán a paga que lles corresponda en función da súa pensión.
Así, compénsase a diminución do poder de compra polo incremento do IPC en 2,1 puntos por enriba da previsión oficial do Goberno.
O Executivo prevé dedicar 355.000 millóns de pesetas para compensa-los pensionistas pola desviación da inflación.
As pagas únicas oscilarán entre as 21.630 pesetas para as nóminas de 75.000 pesetas mensuais ás 57.652 para os perceptores de 200.000 pesetas.
Paro, gasolina e inflación, datos económicos que máis lles afectan ós españois
O 43,5 por cento dos españois considera que o paro é o principal problema económico, segundo os datos do CIS correspondentes ó mes de novembro feitos públicos onte no Congreso dos Deputados.
Tras estes, sitúanse a subida do prezo dos carburantes, a subida dos prezos ou os salarios baixos.
Así, o 36,5 por cento dos entrevistados sitúan a subida do prezo dos carburantes como o principal problema económico, mentres que o 23 por cento cren que o maior problema económico é a subida dos prezos.
En cuarto lugar, un 14,2 por cento dos españois considera que o principal problema económico é o baixo salario que perciben os traballadores.
En canto á situación económica xeral de España, case un de cada tres españois (o 30,5 por cento) cren que é boa ou moi boa, fronte ó 17,2 por cento que a cualifican de mala ou moi mala.
Sen embargo, o dato máis destacable é o dos españois que consideran a situación económica regular, que ascende ó 50,9 por cento.
Se se lles pregunta ós entrevistados acerca da situación económica dentro dun ano será mellor, peor ou igual que agora, o 49,2 por cento cren que se manterá igual que agora, o que supón 10 puntos máis que no anterior barómetro.
Fronte a estes, o 14,7 por cento cren que a situación mellorará fronte ó 23,6 por cento que consideran que irá a peor.
Cando o CIS lles pregunta ós entrevistados que traballan sobre a posible perda do seu emprego actual durante o ano que está a piques de comezar, o 81 por cento cre pouco ou nada probable que durante o próximo ano poidan perde-lo seu emprego, fronte ó 13,1 por cento que o consideran moi ou bastante probable.
A Xunta ampliará a súa atención ós emigrantes na Arxentina
A Xunta ampliará a súa infraestructura de atención ós emigrantes, en especial ós residentes na Arxentina, ante as dificultades económicas que padecen, segundo manifestou onte Manuel Fraga trala reunión do Consello, ás preguntas sobre se a Administración autonómica tomará medidas para mellora-la situación dos galegos en Sudamérica.
Fraga precisou que os problemas afectan sobre todo ós residentes no país austral, dada a crise económica que atravesa e que a actual estructura de colaboración, os centros galegos, non é suficiente.
O presidente da Xunta aproveitou para anunciar que, ademais das xestións que a Xunta xa ten "moi adiantadas" co Ministerio de Xustiza sobre a recuperación da nacionalidade para os emigrantes e os seus descendentes, vai amplia-la súa infraestructura "deica agora relativamente pequena", de axuda ós emigrantes, xa que polo momento agora está baseada nos centros galegos e con esta estructura non resulta fácil atende-las súas demandas.
"Dá a imprensión _explicou_ de que teremos que amplia-la nosa propia infraestructura para recoller propostas" dos galegos da diáspora, e aínda que "eses transvasamentos non son fáciles, imos atende-las súas peticións".
Aludía así ós emigrantes que queren retornar e están solicitando a dobre nacionalidade ou un permiso de traballo para regresar a España.
Ás preguntas dos periodistas respecto de se podería ser unha medida para palia-la crise demográfica en Galicia, Fraga sinalou que a baixa taxa de natalidade da actualidade está xerando unha necesidade de inmigración, pero "non é esa a causa do que estou dicindo".
Así, mostrouse convencido de que aínda que "inicialmente as cifras poidan ser un pouco elevadas" o número de emigrantes que desexan retornar a Galicia "vai ser pequeno, porque xa teñen a súa vida organizada, as súas casas, a súa familia".
Así, precisou que esta necesidade de inmigración é con carácter xeral, igual que está ocorrendo no resto de España, de modo moi claro en Cataluña.
"É evidente que onde queira que se cree un baleiro, a natureza fai que se encha doutra maneira, e xa en Galicia temos algúns casos tamén doutras emigracións", dixo.
Así, explicou que as medidas que se tomarán son "de atención ós emigrantes" e non para palia-la crise demográfica con retornos, "pero tamén terá algunha relevancia, aínda que a miña impresión é que os números van ser pequenos".
Control
A Xunta modificou a estructura interna da Consellería de Economía para intensifica-las actuacións de auditoría e de control financeiro por parte da Intervención Xeral da Comunidade Autónoma, ó tempo que profundará no seguimento das recomendacións contidas nos informes emitidos por órganos externos.
Entre estes poderían estar os do Consello de Contas ou do Consello Económico e Social.
O Consello aprobou o decreto que modifica a estructura orgánica da Consellería de Economía, co obxectivo de adaptala ás actuais necesidades deste departamento.
A nova estructura permitirá refoza-las actuacións de investigación patrimonial, así como o control do uso dos bens inmobles adscritos ás consellerías por parte da Secretaría Xeral de Patrimonio.
Ademais, intensificará o seguimento das recomendacións contidas nos informes emitidos por órganos externos _entre eles poderían estar os do Consello de Contas, o Consello Económico e Social ou o Valedor_ e redistribuirase o exercicio da función interventora e o control financeiro.
Ademais redistribúense as funcións en materia de planificación económica, intensificando a súa coordinación coa política presupostaria da Xunta e as axudas e fondos europeos.
O Concello de Lugo terá no 2001 máis de 9.800 millóns de presuposto
O orzamento do Concello de Lugo para o ano que vén, que superará os 9.800 millóns de pesetas, foi onte aprobado polo Pleno municipal, na súa última reunión do ano.
Durante o pleno, o concelleiro de Economía, o nacionalista Fernando Blanco, asegurou que se trata dos presupostos máis investidores de Galicia, xa que se destinarán a este concepto 2.500 millóns, o que representa un incremento do 26 por cento respecto do exercicio pasado.
Así mesmo, precisou intentarán seguir reducindo a débeda municipal, que xa durante o 2000 se viu diminuída en 211 millóns de pesetas.
Na quenda de réplica, o concelleiro popular Luis Lamas preguntou polo cumprimento dos investimentos do ano pasado, e cualificou o presuposto de "carta ós Reis Magos".
Polémica
O pleno co que se pechaba este ano estivo marcado en todo momento pola polémica e polas constantes interrupcións, que levaron ó alcalde, Xosé Clemente López Orozco, a chamarlle a atención ó portavoz popular, Ramón Arias, ata en dúas ocasións, e nunha a Luis Lamas.
Caixa Galicia achegará ata cen millóns para proxectos tecnolóxicos
A Consellería de Industria e Comercio e Caixa Galicia financiarán conxuntamente proxectos empresariais xerados nas incubadoras do Parque Tecnolóxico de Galicia (PTG) que aposten pola tecnoloxía, faciliten a capacidade de financiamento e xestión, e sistematicen o proceso de creación de novas empresas que desenvolvan e apliquen tecnoloxía nos seus proxectos e productos.
O plan terá unha validez de tres anos, nos que Industria se compromete a investir 75 millós de pesetas mentres que a entidade bancaria achegará un máximo de cen.
O convenio de colaboración asinado polo conselleiro de Industria, Juan Rodríguez Yuste, en calidade de presidente do Parque Tecnolóxico de Galicia, e polo director xeral de Caixa Galicia, José Luis Méndez, como presidente da Corporación Financiera Galicia SA, permitirá a posta en marcha dun programa para favorece-lo desenvolvemento de iniciativas con base tecnolóxica promovidas por mozos emprendedores, principalmente do campo universitario da comunidade.
O programa terá unha duración de tres anos a partir da súa entrada en vigor o vindeiro ano 2001, e con el as partes asinantes queren "facer unha contribución ó desenvolvemento económico e tecnolóxico da comunidade galega".
Mediante este acordo asinado onte, Industria comprométese a achegar arredor duns 75 millóns de pesetas (case 452.000 euros) para a toma de participación en proxectos que xurdan no Parque Tecnolóxico de Galicia, mentres que Caixa Galicia ten pensado destinar ata un máximo de 100 millóns de pesetas (arredor de 603.000 euros).
A entidade crediticia constituirase como socio financeiro privado, e achegará un máximo do 20 por cento do capital necesario para a execución dos proxectos propostos.
Estas iniciativas previamente deberán obter unha avaliación positiva por parte do Comité de Avaliación de Proxectos para o seu desenvolvemento no centro de incubación, que será, posteriormente, o encargado de avalia-los seus aspectos tecnolóxicos e empresariais.
Pola súa banda, o Parque Tecnolóxico de Galicia realizará as titorías de xestión na fase de incubación de proxectos.
Esta fase comprende actuacións básicas como a organización e selección de persoal, a xestión contable, a asesoría financeira, fiscal e legal, o apoio comercial, a xestión de subvencións e o apoio nas relacións coas administracións públicas da Comunidade Autónoma galega.
Veiga, director xeral de Control Financiero do Parlamento Europeo:
"Galicia non pode mellorar con subvencións"
O director xeral de Control Financeiro e Presupostos do Parlamento Europeo, Enrique López Veiga
O director xeral de Control Financeiro e Presupostos do Parlamento Europeo, Enrique López Veiga, avogou onte por desterrar da mentalidade empresarial e política a idea de que Galicia pode mellora-lo seu desenvolvemento gracias a unha "economía asistida", baseada na petición de subvencións.
Neste sentido, asegurou que na comunidade galega se necesita "menos hipernacionalismo, menos reivindicación e máis acción propia" e afirmou que a "época das reivindicacións" acaba.
"Hai que abri-las ventás e portas de Galicia, mirar cara a fóra e non cara ó embigo", engadiu.
O representante do Parlamento Europeo sinalou que a comunidade xa conta con autoestradas e agora terá un tren de alta velocidade, polo que considera que é momento de que os galegos "se movan por eles mesmos".
López Veiga aludiu á próxima ampliación da Unión Europea e á súa repercusión sobre os fondos de cohesión, dos que España é un dos maiores beneficiados.
Na súa opinión, o Cumio de Niza celebrado este mes logrou resultados positivos, "desde un punto de vista obxectivo", para as aspiracións españolas no seo da UE.
Asegurou que España gozará agora de máis do 90 por cento do voto dun país grande, anque na última reunión europea se tivese que ceder noutras cuestións.
López Veiga explicou que a ampliación da UE ten que implicar un cambio no papel desenvolvido pola autonomía galega.
"Temos que asumilo _sinalou_ como tamén temos que asumi-la axuda ó Terceiro Mundo, e que as empresas galegas teñen que busca-lo financiamento polos seus propios medios".
A prol da madurez
Así mesmo, instou a Galicia para "ser madura" no plano económico e para "acudir ós mercados de capitais".
O responsable do departamento de presupostos do Parlamento Europeo referiuse tamén á mellora da posición do euro na economía mundial e considera a europea "realmente sólida".
Neste sentido, declarou que sentía un "optimismo prudente".
A axencia Fitch-Iba confirma o mantemento dos 'ratings' de Caixanova
A axencia internacional de cualificación Fitch-Iba avaliou as cualificacións de risco de Caixanova, a piques de pecha-lo seu primeiro exercicio conxunto trala integración das caixas de Vigo, Ourense e Pontevedra, e confirmou o mantemento dos 'ratings' en niveis idénticos ós que outorgou anteriormente a Caixavigo e Ourense, na primeira fase do proceso de integración.
A entidade poderá continuar operando nos mercados nacionais e internacionais cos "elevados niveis de solvencia e garantía" mantidos ata agora ó obte-las cualificacións de 'A' en longo prazo; 'F1' a curto; 'B' no plano individual; e '4' no apartado de apoio.
Ademais, a axencia de cualificación estima que a perspectiva a longo prazo de Caixanova é estable, no contexto dun contorno crecentemente competitivo e de cambio das perspectivas económicas.
O informe resalta a elevada rendibilidade de Caixanova, o forte posicionamento da entidade financeira en Galicia, a calidade dos seus investimentos e a súa boa base de capital, ademais das posibilidades de mellora da eficiencia que poderá obter Caixanova a través da materialización de economías de escala, de aforros de custos e do aumento da taxa de productividade.
O Estado contabiliza un superávit de 517.400 millóns ata novembro, o 0,5% do PIB
O Estado tivo un superávit nos once primeiros meses do ano de 517.400 millóns de pesetas en termos de contabilidade nacional, o que supón o 0,5 por cento do Producto Interior Bruto (PIB).
Este superávit é o resultado duns ingresos de 18,62 billóns de pesetas, un 8,1 por cento máis que no mesmo período do ano anterior, e uns gastos de 18,10 billóns de pesetas, un 4,2 por cento de aumento.
En termos de caixa, o Estado tivo un superávit ata novembro de 121.700 millóns de pesetas, fronte a un déficit de 312.900 no mesmo período do ano anterior.
Os ingresos alcanzaron 18,27 billóns e os gastos foron de 18,15 billóns, o que supón un aumento do 6,2 e do 3,6 por cento, respectivamente.
A secretaria de Estado de Presupostos, Elvira Rodríguez, destacou onte que os datos da execución presupostaria ata o mes de novembro permiten asegurar que o peche do exercicio acabará cun déficit público do 0,3 por cento do Producto Interior Bruto (PIB), como estaba previsto.
Rodríguez explicou que a diferencia entre o superávit ata novembro e o déficit que se obterá a final de ano se explica pola acumulación de pagos pendentes para decembro, entre as que citou devolucións da campaña da renda, créditos extraordinarios e axuste de pagos derivados das transferencias ás comunidades autónomas, entre outros.
Ata novembro, o Estado rexistrou un superávit primario _saldo de caixa no que non se inclúen os intereses da debéba_ de 2,95 billóns de pesetas, o 3 por cento do PIB, o que, a xuízo de Facenda reflicte "a favorable evolución" da execución presupostaria.
En canto á partida de ingresos, cabe destacar que a recadación por impostos directos subiu o 9,1 por cento ata os 8,07 billóns de pesetas, debido a un aumento do 6,3 dos ingresos por IRPF ata os 5,35 billóns de pesetas, e do 12,2 por cento do obtido polo Imposto de Sociedades, o que amosa un "notable dinamismo" da actividade económica.
A imposición indirecta achegou ás arcas do Estado 8,09 billóns de pesetas, un 8 por cento máis que un ano antes, cun aumento da recaudación por IVE do 9,4 por cento ata sumar 5,35 billóns de pesetas, mentres que a recadación por impostos especiais creceu un 4,6 por cento.
Dentro dos pagos, as transparencias correntes creceron un 13 por cento, mentres que os aboamentos por xuros baixaron o 8,8 por cento e os gastos de funcionamento fixérono nun 8,9 por cento, debido ó traspaso de competencias en materia educativa ás comunidades autónomas.
<distinto tipo="outra_lingua">Entre las transferencias corrientes destacan las efectuadas a las autonomías que ascienden</distinto> a 2,92 billóns de pesetas, un 39 por cento de aumento.
No capítulo das operacións de capital, os investimentos reais creceron un 6,1 por cento, mentres que as transferencias de capital caíron un 15,7 por cento.
O prezo das vivendas protexidas subirá un 8 por cento en catro anos
O ministro de Fomento, Francisco Álvarez Cascos, anunciou a próxima aprobación dun incremento do prezo da vivenda de protección oficial (VPO), que podería situarse no oito por cento para os vindeiros catro anos.
Cascos defendeu esta suba pola necesidade de estimula-la construcción de VPO, que perdeu atractivo para os promotores pola dificultade para recupera-los investimentos.
O titular de Fomento aclarou que o Executivo estudia aprobar en breve a regulación do novo incremento dos prezos máximos do 2% anual nun período de catro anos.
Tras este incremento, o metro cadrado de superficie útil pasaría das 98.500 pesetas actuais ás 100.500 pesetas.
A intención do Goberno é incrementar ademais a porcentaxe de suba que poden aplicar as comunidades autónomas dende o 15 ó 22 por cento.
Asemade establecerase un novo tipo de axuda á entrada para facilita-la compra das vivendas protexidas para as persoas con ingresos inferiores ós 3,5 millóns de pesetas anuais.
A contía da subvención dependerá do tipo de vivenda, a idade do comprador, o número de membros familiares ou a existencia de persoas con minusvalía, e podería chegar ata o 70 por cento da entrada para persoas menores de 35 anos.
Por outra banda, asegurou que o Executivo non considera a privatización dos aeroportos españois e de Correos durante esta lexislatura.
O titular de Fomento destacou que a separación de Aeroportos e Navegación Aérea e a conversión de Correos nunha sociedade estatal de capital público non supoñen o anticipo inmediato da privatización das dúas sociedades.
Cascos, que realizou un balance dos seus oito meses á fronte do Ministerio, sinalou que a transformación de Correos, incluída na Lei de acompañamento dos presupostos do 2001, fora alcanzada cun "alto grao de consenso sindical" e garante que os 45.000 funcionarios e 15.000 empregados laborais que traballan na institución non teñan "ningunha incerteza" sobre o seu futuro.
Tras recordar que a conversión en sociedade anónima estatal non implicará a desaparición do servicio postal universal defendeu o novo modelo como a mellor solución para o futuro financiamento de Correos.
Así mesmo, defendeu o mantemento da rede integrada dos 45 aeroportos españois, co que descartou a hipotética privatización dalgún dos aeródromos máis rendibles.
Por outra banda, mostrouse confiado en que se alcance o maior consenso na reunión que o próximo día oito manterán os presidentes das comunidades autónomas implicadas no trazado do tren de alta velocidade entre Madrid e Valencia, e asegurou que non se producirán modificacións no AVE que unirá a capital con Barcelona e a fronteira francesa.
Case 2.500 millóns para axudas á prestación de servicios sociais
A Consellería de Sanidade achegará unha partida de máis de 2.470 millóns de pesetas durante o próximo exercicio para establecer axudas a asociacións e entidades de iniciativa social, así como a corporacións locais para a prestación de servicios sociais, o que posibilitará a anticipación dunha porcentaxe das axudas.
Segundo os acordos adoptados onte polo Consello da Xunta, o adianto alcanzará o 50 por cento da subvención, no caso das entidades privadas, e o 30 por cento, no dos concellos.
Estes anticipos autorízanse coa finalidade de que as entidades dispoñan de inmediato dunha parte das axudas nunha contía que permita o cumprimento da finalidade para a cal foron convocadas.
Mulleres.
O Consello autorizou un anticipo do 50% das subvencións para entidades beneficiarias das axudas que a Consellería de Familia concederá no 2001 para o establecemento de liñas de actuación e estímulo á formación de mulleres naquelas profesións ligadas a sectores e actividades considerados prioritarios en Galicia.
Diminuídos psíquicos.
Autorizada a sinatura de convenios de colaboración da Consellería de Sanidade con diversas asociacións para o mantemento de 1.936 prazas en centros para diminuídos psíquicos de Galicia, con axudas por 1.577 millóns de pesetas no 2001.
Centros da terceira idade.
Autorización ó departamento que dirixe Hernández Cochón da sinatura das prórrogas de once convenios de colaboración para a reserva e ocupación en residencias e centros da terceira idade dun total de 753 prazas, para o cal se destinan 706 millóns.
Fundacións sanitarias.
Autorización ó Servicio Galego de Saúde (Sergas) da sinatura de concertos coas fundacións sanitarias Hospital do Salnés, Instituto Médico Cirúrxico San Rafael e Instituto Policlínico Santa Teresa para a prestación de servicios ós beneficiarios da Seguridade Social.
Porto vigués.
Autorización ó Instituto Galego da Vivenda e Solo para firmar un acordo coa Autoridade Portuaria de Vigo, o Consorcio da Zona Franca e Xestur Pontevedra para a construcción dunha plataforma loxística e industrial ó servicio do porto vigués.
Turgalicia.
Trala reunión do Consello informouse de que a Sociedade de Promoción Turística de Galicia (Turgalicia, S.A.) disporá dun presuposto de 1.770 millóns de pesetas para o ano 2001.
Eléctrica.
O Consello aprobou onte un acordo polo que se aproba definitivamente a subestación eléctrica de Mazaricos (A Coruña) como proxecto sectorial de incidencia supramunicipal.
Mondoñedo.
Aprobado o anexo ó convenio da Consellería de Sanidade co Concello de Mondoñedo para financia-los custos do anteproxecto, proxecto e construcción dun centro multiúsos nesa localidade, por importe de 25 millóns de pesetas.
Dositeo Rodríguez.
Aprobado un decreto, por proposta do conselleiro da Presidencia, polo que se nomea a Dositeo Rodríguez xuíz protector da fundación benéfica Manuel Ventura Figueroa.
Os prezos industriais caen unha décima
O Índice de Prezos Industriais (IPRI) decreceu en novembro unha décima con respecto a outubro, informou onte o Instituto Nacional de Estatística (INE), anque creceu un 5,7 por cento con respecto ó mesmo mes de 1999.
Por sectores, o IPRI _indicador da evolución dos prezos de venda obtidos polos establecementos industriais ó saír de fábrica_ descendeu na enerxía, un 0,7 por cento, e na industria química, extracción e transformación de minerais enerxéticos e derivados, un 0,1 por cento.
Sen embargo, dentro destas ramas aumentaron a mesma cantidade os prezos da producción de enerxía eléctrica e fabricación de gas e da industria química, un 0,3 por cento, mentres que o refino de petróleo e a extracción de minerais metálicos foron as actividades que rexistraron un descenso máis forte, un 1,7 e un 1,9 por cento respectivamente.
Segundo os datos do INE, a industria transformadora dos metais e a mecánica de precisión, así como outras industrias manufactureiras, aumentaron un 0,1 e un 0,2 por cento en comparación co mes anterior.
Por destino económico dos bens, os de consumo e os de equipo non experimentaron ningunha variación nos seus prezos con respecto ó pasado outubro, mentres que o IPRI dos bens intermedios descendeu un 0,2 por cento.
"Inaccesible" para o 70 por cento dos cidadáns
O coordinador xeral de IU, Gaspar Llamazares, denunciou onte que o 70% dos españois non poden acceder a unha vivenda en propiedade ó seren "inaccesibles" os seus prezos no mercado libre, polo que reclamou a adopción de medidas para favorece-la promoción de vivendas sociais.
Tras manter unha reunión cos impulsores do denominado "pacto social pola vivenda protexida", Llamazares criticou a escaseza de solo e a especulación que se fai del e pediu o seu abaratamento mediante a intervención pública.
Llamazares, que se entrevistou onte co presidente da Federación de Cooperativas de Vivendas, Alfonso Vázquez, e o presidente da Asociación de Empresas Xestoras de Cooperativas, Santos Muñoz, mostrou o seu apoio á iniciativa dos impulsores do acordo e indicou que IU "asume en tódolos seus termos o pacto e coincide nos seus obxectivos".
Para Llamazares, só se executou o 8% do plan nacional de vivenda, que explicou que tivera un desenvolvemento normal ata 1997.
A Bolsa española foi a máis castigada de Europa no 2000
O forte revés que experimentou a Bolsa española no ano 2000, cun descenso acumulado do 21,75 por cento, converteuna na máis castigada de toda Europa e nunha das peores de todo o mundo, só superada por Xapón e o tecnolóxico Nasdaq.
As causas que provocaron a mala evolución da Bolsa española, segundo os analistas, foron o excesivo peso de Telefónica, posto que caeu neste ano case un 30 por cento.
Iso fixo que no transcurso do ano, o índice xeral de Madrid perdese un 12,68 por cento, en tanto que o selectivo Ibex 35, reflexo da marcha do mercado continuo español, deixou un 21,75 por cento.
Estes niveis superan os das grandes prazas europeas, xa que no conxunto do exercicio, Londres acumulou unhas perdas do 10,21 por cento, Francfurt caeu ata o 7,54 por cento e París restou o 0,54 por cento.
A nivel mundial, só o índice tecnolóxico estadounidense Nasdaq e o índice Nikei en Toquio, con perdas ó redor do 38 por cento e o 27 por cento, respectivamente, caeron máis cá Bolsa española.
A caída do mercado tecnolóxico mundial, que arrastrou os índices bolsistas á baixa, tivo maior repercusión en España que no resto de Europa, debido á forte presencia das compañías que cotizan no novo mercado.
Os analistas engadiron como outro factor o retroceso de Telefónica, pese a que a caída desta empresa de telecomunicacións foi similar ás das súas competidoras en Europa, aínda que o xefe de estudios da Bolsa madrileña agarda un mellor ano.
Bélxica asumirá durante todo o 2001 a presidencia do Eurogrupo
Bélxica asume a partir do 1 de xaneiro durante todo o ano a presidencia do Eurogrupo, o foro que agrupa os ministros de Economía dos países do euro, ó que se suma Grecia a partir da mesma data.
Por primeira vez desde o lanzamento do euro o 1 de xaneiro de 1999, o que se considera "goberno económico" da Eurozona estará presidido durante todo un ano pola mesma persoa.
Bélxica ocupará a presidencia de quenda da Unión Europea (UE) a partir do 1 de xullo do 2001, pero inicia desde o primeiro de xaneiro a do Eurogrupo debido a que Suecia, que liderará a Unión no primeiro semestre do ano, é un dos tres países comunitarios que non pertence á unión monetaria.
A madeira en pé en Galicia ten un valor de 650.000 millóns de pesetas
Galicia é unha gran potencia forestal, como demostra o feito de que a súa existencia de madeira en pé alcance un valor próximo ós 650.000 millóns de pesetas.
Ademais, cada ano este valor increméntase nuns 54.873 millóns de pesetas, segundo se deduce dos datos do estudio A economía agraria galega no 2000.
Gonzalo Fernández elabora cada ano, desde 1975, o estudio titulado A economía agraria galega que neste exercicio, como nos anteriores, analiza a situación do campo galego e fai un balance do seu estado.
Segundo este estudio, a importancia do sector forestal galego non radica só no seu valor económico, senón tamén no crecemento medio anual das existencias de madeira en pé, que se sitúa en 7.83 metros cúbicos por hectárea en Galicia, fronte ós 2,17 metros cúbicos de media en España e os 4,52 metros cúbicos da Unión Europea.
Con estes datos, o subsector forestal galego preséntase como o de maior crecemento dos últimos 25 anos, dentro do sector agroforestal.
Este importante crecemento, segundo o informe citado de Gonzalo Fernández, manterase nos próximos anos, alcanzando no período comprendido entre os anos 1999 e 2008 un incremento en termos económicos de 548.730 millóns de pesetas.
De cara ó aproveitamento das aptitudes productivas do sector forestal galego, Gonzalo Fernández destaca no seu estudio que o obxectivo central se debe á mellora da calidade da madeira, así como ó incremento da superficie arborada que combine os valores económicos cos medioambientais, de cara a un desenvolvemento sostible dos recursos do monte galego.
O estudio analiza tamén a situación e perspectivas de futuro do campo galego de cara ó ano 2008.
Neste sentido, Gonzalo Fernández considera que Galicia camiña pouco a pouco cara a unha profunda modernización do sector agrario, que implica unha reducción do número de explotacións de pequenas dimensións e un aumento das de maior extensión o que axuda á profesionalización do sector.
O estudio titulado A economía agraria en Galicia destaca que nos últimos anos, especialmente na década dos 90, diminuíron as explotacións de menos de dez hectáreas e aumentaron en 4.793 no período 1987-1997 as de dez hectáreas ou máis, sendo as explotacións de entre 30 e 50 hectáreas as que están rexistrando un maior incremento nos últimos anos.
A resurrección de Fexdega
Dende finais da década do oitenta, un servidor veu facendo dende esta columna un atento seguimento de Fexdega, que significaba e pretendía, nas súas orixes, cousas tan nobres e importantes para a economía da bisbarra da ría da Arousa como <distinto tipo="outra_lingua">feria-exposición-para el desarrollo de Galicia</distinto>.
¡Case nada!.
Esta idea do desenvolvemento de Galicia partindo dunha feira-exposición nunha das áreas máis populosas da nosa terra, emprazada xusto na cidade capital da emperatriz das Rías Baixas, pareceume tan luminosa e transcendental para a economía deste país que a tomei coma unha das teimas máis ilusionadas do meu labor xornalístico.
Se en Silleda predomina o aspecto agrícola e gandeiro coas industrias derivadas, en Vilagarcía, poderiamos conxuntar eses mesmos aspectos referidos a unha agricultura intensiva e minifundista que nos permitira supera-las estreiteces da tradicional economía doméstica cerrada e convertela nunha especie de horticultura intensiva aberta ó mundo;
pero, ademais, conxugariamos todo eso co impulso dos recursos do mar e industrias derivadas, con atención especial á acuicultura nas súas diversas ramas.
Soñaba con que as propias rías deberan de se converter en privilexiados paraísos de producción pesqueira e marisqueira.
Cando, anos máis tarde, agromou Boiromostra (que pretendeu ser Expobarbanza e agonizou como Expo-Ribeira), soñaba con que ámbalas feiras podían complementarse potenciándose reciprocamente.
Entón, a zona atlántica tería dous formidables escaparates da súa economía abertos ó resto de España e ó mundo.
Pero, xa o dixo o clásico, "os soños e ilusións, ilusións e soños son"
Polo que respecta a Fexdega, cheguei a coñecer non só datos obxectivos sobre a xestión económica e os seus resultados, procedementos desa xestión, senón tamén os intereses bastardos que a lastraban na súa marcha, amén de arrepiantes e indesexables personaxes innomeables, que, dende certas institucións públicas, manipulaban e utilizaban Fexdega para logra-las innobres e delicuescentes actividades que acrecentaban as súas turbas riquezas e potenciaban as súas insaciables apetencias de poder, influencia e dominio.
No medio deste tremendo panorama, fun comentando o seu decaemento e aniquilación ata o seu silencio, que xa duraba dous anos.
Pero, o pasado día 25 de setembro, resucitou, coma ave Fénix, das súas propias cinzas.
Pretende recupera-la tradición feiral de 32 anos de existencia.
Pretensión lexítima, aínda que, dalgunhas desas tradicións, debe renunciar por nefastas.
Por eso, escribía o martes pasado:
A gaiola é boa;
xa verémo-los paxaros...
Porque dos xestores e da concienciación de tódalas forzas económicas, non só de Vilagarcía e comarca, senón de toda a bisbarra da Arousa, dependerá o futuro éxito ou novo fracaso.
Os comezos son excelentes:
Anúnciase coma unha Fexdega multisectorial e profesionalizada, dous obxectivos cos que se soñou durante anos e que non se chegaron a lograr antes.
Un terceiro obxectivo é o de manter feiras monográficas durante o resto do ano, que tamén antes se malogrou.
Sen a monumentalidade de Silleda, o recinto é magnífico:
amplo, moderno, elegante, cuns estands de deseño actual de modo que, dun primeiro vistazo, ves todo o que precisas observar.
Gago, alcalde de Vilagarcía, declarou con rotunda euforia:
¡Oxalá!.
É un magnífico anhelo de futuro.
Camacho desacreditou ante a CNMV a actuación de Vives en Gescartera
O propietario da axencia de valores Gescartera, Antonio Rafael Camacho, remitiulles unha carta ós membros do Consello da Comisión Nacional do Mercado de Valores (CNMV), o 16 de abril do ano 1999, na que desacreditaba a actuación do equipo de Supervisión do órgano regulador, dirixido daquela por David Vives, que investigaba a sociedade de valores desde o mes de decembro do 1998, segundo unha nota interna elaborada por Luis Peigneux, segundo de Vives, e remitida ó Congreso dos Deputados, á que tivo acceso Europa Press.
Dáse a circunstancia de que o mesmo 16 de abril do 1999 se mantivo unha xuntanza extraordinaria do Consello da CNMV na que Vives expuxo a marcha da súa investigación sobre Gescartera e debateuse a súa posible intervención.
A carta de Camacho ía dirixida ó daquela presidente da Comisión, Juan Fernández-Armesto, "e a tódolos conselleiros" daquela época, é dicir, Luis Ramallo (vicepresidente), Pilar Valiente, José María Roldán Alegre, José Manuel Barberán, Miguel Martín e Jaime Caruana (que non acudiu á xuntanza extraordinaria), segundo explicou o propio Vives na ampliación do informe sobre Gescartera que realizou tralo Consello do 16 de abril ata que foi relevado do caso, en xullo do 1999.
Antonio Botella
Noutra orde de cousas, o actual director de Supervisión da CNMV, Antonio Botella, afirmou onte que ata xuño do 2001, cando o organismo supervisor interveu a axencia de valores Gescartera, "tiña o convencemento" de que esta sociedade tiña os cartos que dicía xestionar.
Botella, que foi a partir de xullo de 1999 o encargado de continuar coa investigación sobre Gescartera dentro da CNMV, xustificou o seu convencemento de que en novembro do 1999 os responsables desta sociedade "achégannos documentación que non nos merecía ningún tipo de dúbidas" sobre os cartos.
O responsable de Supervisión dixo sentirse "enganado" polo apoderado de Gescartera, Antonio Camacho, polo seu apoderado, José María Ruiz de la Serna, e pola sociedade Gescartera en xeral.
Botella relatou que asumiu a investigación de Gescartera en xullo do 1999, despois de que a deixara o daquela director de Supervisión, David Vives, responsable do informe que desvelaba un descadramento en Gescartera de 4.500 millóns de pesetas.
O substituto de David Vives na investigación que a CNMV tiña aberta sobre Gescartera dixo que foi o daquela presidente do organismo supervisor, Juan Fernández Armesto, quen lle encargou este caso, que finalmente se revelou como "bailar coa máis fea".
Facenda confía en que o novo marco fiscal non supoña menor recadación
O secretario de Estado de Facenda, Estanislao Rodríguez-Ponga, mostrouse onte confiado en que o conxunto de medidas fiscais que o Goberno incluirá na Lei de acompañamento ós presupostos para incentiva-la actividade económica non supoña un descenso da recadación tributaria.
Durante un encontro cos medios de comunicación, Rodríguez-Ponga explicou que se se logra o obxectivo de reactiva-la economía, a maior actividade repercutirá positivamente na creación de emprego e o consumo e, polo tanto, provocará un aumento dos ingresos tributarios.
O secretario de Estado insistiu en que a intención do Executivo con estas medidas é, principalmente, fomenta-lo investimento das empresas e estimula-lo aforro, nun contexto internacional marcado polos ataques terroristas en Estados Unidos.
Así, para favorece-las pequenas e medianas empresas, no Imposto de Sociedades elevarase ata cinco millóns de euros o volume de facturación anual requirido para acollerse ó tipo especial do trinta por cento _fronte ó 35 por cento xeral_ para os 90.151,81 primeiros euros.
Co obxecto de incentiva-la subscrición de plans de pensións individuais suprimiranse os límites porcentuais nas contribucións e non haberá restriccións para achegar por orixe das rendas e, nos de empresa, ademais de elimina-los límites porcentuais, permitirase deducir do Imposto de Sociedades os fondos destinados a estes plans.
Ademais, haberá outras deduccións, dirixidas a fomenta-lo investimento productivo e en Investigación, Desenvolvemento e Innovación, así como a saída ó exterior das empresas españolas e a súa reestructuración e aumento de tamaño.
Estas medidas compoñen un engadido ó proxecto de Lei de medidas fiscais, administrativas e de orde social, que entrará en vigor o 1 de xaneiro do 2002 e que está pendente do dictame do Comité Económico e Social para a súa aprobación definitiva polo Goberno.
A Reserva Federal podería aprobar hoxe a novena rebaixa dos tipos neste ano
A maioría dos especuladores e analistas financeiros espera que a Reserva Federal aprobe hoxe a novena rebaixa de tipos de xuro no que vai de ano, para reanima-los consumidores.
Espérase que o Comité de Mercado Aberto da Reserva Federal emita o seu anuncio ás 18.15 GMT.
A economía de EEUU, que creceu sen pausas durante unha década, xa se empezara a desacelerar desde mediados do 2000 e os ataques terroristas do 11 de setembro pasado contribuíron a un aumento do desemprego e unha retracción do gasto.
Inmediatamente despois dos ataques en Nova York e Wáshington, a Fed baixou en medio punto _do 3,5 ó 3 por cento_ a taxa que os bancos cobran en préstamos a curto prazo.
Foi a oitava reducción das taxas de xuro desde o 3 de xaneiro, cando se encontraban no seu nivel máis alto desde 1991.
Os tipos en EEUU encóntranse agora no seu nivel máis baixo desde 1994.
O gasto dos consumidores representa dous tercios do Producto Interior Bruto (PIB) de Estados Unidos e en agosto creceu a penas un 0,2 por cento, a pesar dos cartos extra nos bolsos dos contribuíntes pola devolución de case 30.000 millóns de dólares dos tributos pagados o ano 2000.
Ureba non recorda se o Consello da CNMV pediu intervir Gescartera
O ex secretario do Consello da CNMV Antonio Jesús Alonso Ureba afirmou onte que o único que lembra da reunión do Consello da CNMV do 16 de abril do 1999 "é o que pon nas miñas notas e o acordado nas actas" e nelas non aparece a palabra intervención.
Alonso Ureba, que compareceu na Comisión de Investigación do Congreso, dixo que tomou notas das cuestións significativas do Consello do 16 de abril e entre elas figuran unhas palabras do daquela presidente da CNMV, Juan Fernández Armesto, nas que di que "non sabemos neste momento se falta ou non cartos".
Aínda que Ureba evitou en todo momento dicir de maneira directa se houbo ou non houbo petición de intervención, ante a insistencia de varios deputados por este feito, engadiu "cómo se pode facer unha proposta de intervención se o presidente di que non sabe se faltan cartos".
O que dixo recordar Alonso Ureba é que a reunión do citado Consello foi "bastante amigable (...) pareceume máis unha sesión informativa, que unha sesión para intervir", ó que engadiu que "igual Vives cría que por inspiración divina se ía adopta-la intervención".
Varios deputados destacaron as contradiccións da declaración de Ureba coas da ex presidenta da CNMV Pilar Valiente e as do ex vicepresidente Luis Ramallo, xa que os dous aseguraron que a convocatoria do Consello do 16 de abril se fixo o mesmo día.
Noutra orde de cousas, o ministro de Economía, Rodrigo Rato, admitiu onte que a ex presidenta da CNMV, Pilar Valiente, debera informalo das xestións do ex secretario de Estado de Facenda Enrique Giménez-Reyna sobre Gescatera, e que esa falta de información foi unha das razóns polas que aceptou a súa dimisión.
En declaracións a Antena 3, e en resposta ás preguntas sobre se Valiente debera informalo das xestións que Giménez-Reyna estaba facendo ante a presidenta da CNMV en relación con Gescartera e se esa foi unha das razóns polas que aceptou a súa dimisión, o ministro respondeu con dous concisos "si".
Pola súa banda, o apoderado de Gescartera, José María Ruiz de la Serna, asegurou onte ante a xuíz da Audiencia Nacional Teresa Palacios que sabía desde hai meses que o propietario da entidade, Antonio Camacho, utilizaba a axencia para os seus negocios particulares e, incluso, que podían ser irregulares.
O letrado defensor de Ruiz de la Serna explicou que o seu cliente non denunciou esta circunstancia porque non tiña nada que ver coa axencia.
A aeroliña belga Sabena pide suspensión de pagamentos arrastrada por Swissair
Christoph Mueller, presidente executivo da compañía belga Sabena, que solicitou onte a suspensión de pagamentos polo impacto da crise na súa accionista Swissair, asegurou que a empresa dispón de liquidez para mante-los seus voos.
"Temos liquidez para continuar operando", manifestou Mueller, quen dixo que a solicitude de suspensión de pagamentos, efectuada perante o Tribunal de Comercio de Bruxelas, ten como obxectivo protexerse contra os acredores e ó persoal da compañía.
A presentación da solicitude, que de aprobarse lle facilitará a Sabena unha protección xudicial de seis meses de duración, mentres elabora un plan de reestructuración, precedeu ó anuncio do Goberno belga da concesión dun crédito especial para a compañía.
O ministro de Participacións e Empresas Públicas, Rik Daems, confirmou posteriormente perante o Parlamento belga que ese crédito especial alcanzará un importe de 125 millóns de euros.
Esa é a cantidade que tiña que achegar onte mesmo o grupo Swissair _que controla o 49,5 por cento de Sabena_, segundo o acordo que este alcanzou o pasado agosto coas autoridades belgas para capitaliza-la aeroliña, polo cal os dous accionistas debían subministrar en total 421 millóns de euros.
Precisamente, Swissair non está aínda en disposición de asegurar se retomará os seus voos, suspendidos desde o martes, explicou onte un voceiro, Erwin Scharer.
Protestas ante os bancos
Unhas 10.000 persoas manifestáronse onte ante a sede central do grupo Swissair en Balsberg, desde onde se dirixiron á do Banco Unido de Suíza (UBS) en Glattsbrugg, en protesta pola falta de axuda da entidade á compañía aérea.
Os representantes sindicais pídenlles 1.250 millóns de dólares a UBS e Credit Suisse, os dous bancos implicados na operación para salva-la compañía aérea, para poñer en marcha un plan social.
Segundo os sindicatos, das 69.000 persoas que forman o cadro do grupo en todo o mundo, alomenos 4.000 perderán os seus empregos, e non 2.560 como asegura Swissair.
O Goberno arxentino alaba a venda de Aerolíneas
O Goberno arxentino fixo un chamamento a seguir "sen prexuízos" a etapa que se abre en Aerolíneas Argentinas trala adxudicación da compañía ó grupo hispanoarxentino Air Comet.
"É importante darlle unha oportunidade a esta empresa de capital privado español e arxentino.
Estes empresarios deben te-la confianza de todos", dixo o martes a ministra de Traballo, Patricia Bullrich.
Neste momento de crise económica, "é importante para Arxentina a presencia de capital que veña investir e confiar no país", sostivo a ministra.
Pola súa banda, o ministro arxentino de Infraestructura, Carlos Bastos, dixo onte que os traballadores de Aerolíneas Argentinas "deberían estar moi conformes" coa venda da compañía e pediulles que colaboren para sacala adiante.
"Os traballadores deberían estar moi conformes con que a compañía teña posibilidade de crecemento e de conserva-las súas fontes de traballo", sinalou.
Posible axuste de cadro en Iberia
O presidente de Iberia, Xabier de Irala, asegurou onte que o novo escenario provocado tralos atentados en EEUU, caracterizado por unha reducción da demanda de billetes aéreos, provocará que Iberia reduza a súa capacidade e "de maneira probable" presente un expediente de regulación de emprego.
O presidente de Iberia non precisou os termos e alcance deste axuste de cadro xa que a compañía está "traballando niso".
Os atentados de EEUU deixan Oriente Medio sen turismo
O temor provocado polos atentados en EEUU agravou aínda máis se cabe a crise que sufría o turismo en Oriente Medio por mor da Intifada, e, a un mes da temporada alta, a anulación de reservas supera xa o 70 por cento.
A ausencia de turistas é notable nos sitios máis visitados de Exipto, como a entrada do museo do Cairo ou as afamadas pirámides de Giza, onde os vendedores de refrescos e papiros botan unha sonetada, e os camelos descansan, sen montura, sobre as areas.
"Non importa a nacionalidade:
tódolos turistas desapareceron, sobre todo os estadounidenses", explica sentado nun café Jaled Solaiman, guía turístico que traballa pola súa conta.
En palabras dun importante operador turístico europeo, os ataques terroristas do 11 de setembro apuntillaron un ano xa de por sí nefasto, debido á recesión que orixinou o estourido da Intifada (levantamento) dos palestinos contra a ocupación israelí, o 28 de septembro do 2000.
Segundo un informe da Organización Mundial de Turismo (OMT), emitido o luns trala súa XIV Asemblea Xeral, Oriente Medio e os países musulmáns destacan entre as zonas máis vulnerables a unha caída do turismo nos próximos meses, víctimas do ambiente xeneralizado de desconfianza.
"Ninguén se atreve nin desexa falar de crise, pero o sector está enormemente preocupado.
O futuro é incerto e comezou a aplicarse unha política de austeridade", dixéronlle a Efe fontes hoteleiras dunha cadea europea que opera en Exipto.
"Os operadores teñen a experiencia da crise que supuxo a guerra do Golfo de 1991", que liberou a Kuwait da ocupación iraquí, engadiron.
Aquel conflicto supuxo a maior crise turística que se recorda en todo Oriente Medio, agudizada en Exipto seis anos despois polo atentado de Luxor, onde foron asasinados 58 turistas.
Que fagan viño en vez de vende-las uvas
Que unha denominación de orixe, das máis antigas de España, autorizada en decembro de 1956 a do Ribeiro teña entre as variedades tintas autorizadas o Alicante é para suprimir por decreto.
Ninguén ten competencia para que perdure unha situación de engano.
A maioría dos viños do Ribeiro amparados polo Consello Regulador son uns malos viños de mesa.
A culpa non é só de variedades que endexamais poden ofrecer calidade coa climatoloxía de Galicia, como a branca Xerez ou Palomino e a tinta Alicante.
A viticultura do Ribeiro polo que se ve na vendima está moi atrasada.
E os sindicatos que andan no sector, tanto os que falan como os que están calados, tamén son defensores do atraso.
Que a estas alturas máis da metade das uvas brancas sexan Palomino e máis da metade das tintas, Alicante, é indignante.
Pero que logo as poucas castes autóctonas se vendimen máis mirando polo carto que pola limpeza do acio, pasando a esporta de plástico ou a caixa de plástico perforado as uvas sans xunto coas podridas pola brotite é como condena-lo Ribeiro a ser un productor de viñotes.
Esa viticultura de que os grans do acio, tanto os podres como os sans, valen para facer viño é un grande erro.
O Ribeiro vai camiño de se-lo primeiro consumidor mundial de sulfuroso e metabisulfito.
A tradición vitícola do Ribeiro vén do tempo dos romanos e séculos antes de que en Xerez houbese adegas xa Ribadavia era una especie de capital europea do viño.
É imposible que o Ribeiro recupere o seu esplendor vitivinícola con uvas Alicante a 80 pesetas o quilo ou a 120 as de Palomino.
Esas variedades non dan calidade nin a colleita deste ano permite pagar eses prezos.
Ruíns viños tintos de mesa mellores pero mellores que os Alicante, hainos no mercado case o prezo da uva.
É máis, noutras partes de España hai uvas a 13 pesetas o quilo que dan beberaxes máis dignas que as Alicante.
A variedade Treixadura é a base para elaborar bos brancos do Ribeiro.
No ano 1997 cotizou a 180 pesetas o quilo, que o ano seguinte foron 182.
No 2000 pola escaseza alcanzou as 400 e nesta vendima ninguén fixa o prezo que os sindicatos e os productores queren a repetición das 400.
Son uvas demasiado caras para uns viños que na maioría dos casos serán anódinos, que non poderán competir con outros de mellor calidade doutras zonas.
Australia está a facer viños tecnolóxicos, máis bebibles que moitos ribeiros, que poden chegar ás tendas a 250 pesetas botella.
Pero, ¿por que as uvas, deixando a un lado o seu estado sanitario, son agora un 119% máis caras que hai tres anos?
O IPC non subiu nesa proporción e tampouco hai que esquece-los altos rendementos _¡outra desgracia!_ que permiten no Ribeiro, de ata 30.000 quilos por hectárea, cousa doada co Palomino.
É imposible chegar ás 30 toneladas de uva por hectárea con Treixadura, pero si que se pode alcanza-la metade, o que a 400 pesetas sería de 6 millóns por hectárea.
Pero aínda os 15.000 quilos por hectárea para facer un viño protexido por unha denominación de orixe é demasiado, porque as autoridades vitícolas de Europa están convencidas das vantaxes de produccións máis baixas e sosteñen que o rendemento máximo para lograr grandes viños está nos 50 Hl/ha, 6.660 botellas de tres cuartos.
É moi natural que os viticultores do Ribeiro desexen 400 pesetas para o quilo de Treixadura.
Incluso hai sindicatos que insinúan que o diñeiro público debía custea-la diferencia entre esa cifra e que dean as adegas.
Están tolos.
A uva, a 400.
A consecución de tal obxectivo é algo que teñen na súa man os viticultores, facendo viño de calidade en vez de vende-la uva.
Repsol rebaixa catro pesetas tódalas súas gasolinas e dúas o gasóleo
Repsol YPF, a primeira petroleira española, cunha cota de mercado do 45 por cento, baixou a pasada medianoite o prezo de tódalas súas gasolinas unha media de 4 pesetas por litro e o do gasóleo de automoción 2 pesetas por litro, indicaron onte fontes da compañía.
Repsol súmase desta forma ós descensos de prezos realizados por BP o pasado 27 de setembro (entre 2 e 3 pesetas segundo o tipo de combustible) e de Cepsa do 3 de outubro (entre 3 e 5 pesetas as gasolinas e 2 os gasóleos)
O prezo das gasolinas nas estacións de servicio servidas por Repsol quedan establecidos en:
sen chumbo de 95 octanos en torno ás 127 pesetas, o da súper de 97 octanos nunhas 137 pesetas, o da súper de 98 octanos en 138 pesetas e o do gasóleo de automoción entre 111 e 112 pesetas.
Esta reducción de prezos débese á caída das cotizacións internacionais dos carburantes.
O futuro é noso
O impacto do atentado do 11 de setembro no sector turístico internacional, ós vinte días do tráxico suceso, non é aínda avaliable nin en termos económicos nin en efectos psicolóxicos e morais.
Si sabemos que as dimensións alcanzadas son de catástrofe, dificilmente reparables por canto lesionaron factores sensibles do espírito e da mentalidade viaxeira en grandes colectivos turísticos.
Efectivamente, máis aínda cós danos ó patrimonio e á economía do sector, son moi cuantiosos e considerables para os efectos de manter alto o nivel de intercambio, os prexuízos ocasionados á moral do público á hora de viaxar.
É posible que de tódalas maneiras resulte moi difícil restaura-lo nivel de intercambio alcanzado ata agora.
E máis aínda o impresionante efecto causado á industria e á actividade da aviación comercial, que xa anunciou unha chea de despedimentos.
A iso haberá que engadir o impacto na capacidade emisora e receptora nos grandes escenarios internacionais do turismo mundial.
E, se cabe, o máis sensible de todo, o esnaquizamento causado á actitude dos grupos investidores e financeiros, inmediatamente bloqueados por mor do atolado ataque a dous grandes símbolos da industria, como foron as Torres Xemelgas de Nova York, e ó bastión supremo da súa seguridade, o Pentágono, de Wáshington.
Un balance descompensado que contradí tódolos agoiros sobre o turismo do novo milenio.
O balance da destrucción resulta interminable pois supuxo, como no caso da compañía Aire Suisse, un dos paradigmas da aviación comercial, a súa práctica eliminación do mercado, por mor das perdas insoportables.
A planta hoteleira americana, quizás unha das bases emblemáticas do turismo internacional, encóntrase na bancarrota.
A parálise rexistrada no movemento turístico previsto para o outono quedou reducida a niveis difíciles imposibles de manter, e así ocorre en escenarios como o Magreb, Oriente Medio e practicamente todo o Mediterráneo, e así en tódolos polos que concentran as maiores densidades do intercambio turístico.
O actual suspense creado polas sucesivas ameazas do grande ataque ás áreas responsables da salvaxe agresión a Estados Unidos, tampouco facilita nin aclara as cousas.
O risco imaxinario converteuse en real, nun sector máis vulnerable ca ningún, ferido nun dos seus elementos clave como é o transporte aéreo.
Conseguiuse converte-la curiosidade polo alleo en temor visceral.
A emoción da viaxe en rexeitamento frontal.
O consumo en aforro forzoso.
A fidelización en sospeita...
As aeroliñas europeas, as grandes perdedoras nas bolsas esta semana
As compañías aéreas foron esta semana as víctimas nas bolsas europeas tralos ataques terroristas en EEUU, principalmente Swissair, que perdeu case todo o seu valor no parqué suízo ó estar practicamente en creba.
O índice selectivo Ibex-35 de Madrid encabezaba a lista de perdas ó peche do venres, con máis dun 4 por cento, seguido do 3 por cento do Mib 30 de Milán e de recortes máis moderados no resto de grandes prazas europeas.
Ó longo da semana, a aviación europea viuse arrastrada por Swissair, que suspendeu os seus voos dous días consecutivos, co que perdeu case o cen por cento do seu valor en bolsa o luns, mentres as súas accións deixaban de negociarse ata o mércores, para empezar a recuperarse o xoves, cunha suba do 6,15 por cento.
A belga Sabena, na que Swissair participa cun 49,5 por cento, anunciaba suspensión de pagamentos e os grupos bancarios UBS e Credit Swiss, que decidiron apoiar financeiramente á liña aérea suíza, tamén acusaron fortes perdas en bolsa.
Outras compañías europeas como Lufthansa, KLM, Iberia e Air Europa anunciaban un incremento de prezos, a cancelación de máis voos e a revisión á baixa das súas previsións de beneficios, como consecuencia dos atentados en EEUU, mentres Spanair propoñíalles ós seus empregados reduccións salariais de ata un 10 por cento.
A española Iberia comunicaba que estudia recortar 3.000 empregos e a supresión do 10 por cento dos seus voos.
As bolsas lograban repuntar á final da sesión do martes, ante a espera de que a Reserva Federal estadounidense (Fed ou banco central) recortara os tipos de interese en 50 puntos básicos ata o 2,5 por cento, o que se confirmou con posterioridade.
O G-7 busca apontoa-la economía mundial
Ministros de finanzas e presidentes de bancos centrais dos sete países máis industrializados do mundo (G-7) reuníronse onte en Wáshington para buscar fórmulas de apontoa-la economía mundial, sacudida polos ataques terroristas do pasado 11 de setembro.
As miradas dos funcionarios de EEUU, Xapón, Alemaña, Francia, Gran Bretaña, Canadá e Italia están postas na situación da economía norteamericana, estremecida por unha brusca freada que ameaza con converterse en recesión.
Os atentados provocaron unha virtual paralización económica en Estados Unidos e calcúlase que ó desemprego, en ascenso, se sumará un crecemento negativo da economía no terceiro trimestre deste ano.
Na reunión intentarase "identificar qué podemos facer" para xerar unha maior actividade económica.
As denominacións de orixe entran no mar
As denominacións de orixe do viño entran en decadencia.
Mellor dito, xa levan tempo sendo uns trastos inútiles.
En Xerez queren perder de vista ó que ampara os seus viños, o que pode ocorrer coa nova lei do viño, que substituirá ó Estatuto da Viña e do Viño de 1970.
As DO naceron para facer mellores viños e tumba-las adulteracións, sen embargo, fracasaron nese obxectivo da calidade e seriedade.
O novo Estatuto da Viña e do Viño tanto pode seguir coas denominacións de orixe reformadas como pode arrombalas.
De calquera xeito parece que o das denominacións de orixe vai medrar arreo porque entran no mar.
O sector pesqueiro español conta xa coa súa primeira Denominación de Orixe Protexida Mejillón de Galicia-Mexillón de Galicia.
E xa veñen aí dúas Indicacións Xeográficas: la Anxova de L'Escala de Girona (Anchoa de L'Escala) e el Peix Blau de Tarragona (Peixe Azul) e dúas Denominacións Específicas: a cabala e a melva de Andalucía.
Este tipo de indicacións xeográficas e denominacións específicas veñen moi ben se é que se queren aproveitar, pois o mar de Galicia ten moitos recunchos e moitos peixes, moluscos e crustáceos que poden revalorizar productos esquecidos.
Se está o peixe azul de Tarragona, en Galicia tamén poden xurdir do peixe branco e do peixe azul.
Claro que a Galicia vanlle máis as denominacións específicas, que poden chegar a miles nun país con tantos topónimos e tantos animais no mar.
A anchoa de L'Escala é moi fina, pero tamén son moi especiais os bocareus de Liméns e as anchoas que con eles facían os Masso na súa fábrica de Cangas de Morrazo eran unha exquisitez.
Calquera día podemos separa-los bocareus de Liméns e adornalos cunha denominación específica.
Pero de mérito semellante ós bocareus de Liméns, témo-las piardas de Bueu, os bolos de Portonovo, as xoubas de Rianxo, os muxes de Ons, as minchas de Taragoña, as ameixas babosas da Brensa, os berberechos do Testal, as pescadas do pincho, os chocos de Redondela, a ameixa fina de Lourizán, os calamares de Placeres, as vieiras de Udra (as de Barallobre están en camiño de recuperación); as peneiras do Laño de Samieira, os percebes do Roncudo, a ameixa rubia da Póboa, o carneiro de Meira, a nécora de Malpica, os xurelos da Barrosa, o lirio de Camariñas, o abadexo de Fisterra, as navallas de Canelas, os mexillóns da pedra de Meloxo, as fanecas de Corcubión, as centolas de Udra, os linguados de Corrubedo, o reló de Cesantes, as ostras de Bouzas, os camaróns da Illa de Arousa, o polbo do Grove, as peneiras de Raxó, o congro de Baiona, os salmonetes de Ribeira, os sanmartiños de Malpica, a raia de Cangas, a anguía de Arcade, os sargos de Burela, os escachos de Laxe, as robalizas do Eume, as lampreas do Ulla, as rinchas de Cambados, os meixóns do Miño, as choupas de Ortigueira, os pintos de Beluso, as maragotas de Lapamán, os lumbrigantes de Paxariñas, os bois de Montalbo, o peixe sapo de Carnota, o ollomol de Sálvora, a cabra de Muros, as uxas de Aguete...
En fin, que aínda non sabemos ben os tesouros comestibles que poboan as augas do mar próximo a Galicia.
E xa temos para chorar a perda de especies como as cigalas e as lagostas, que xa non entran nas rías e é moi raro atopalas no mar exterior.
Do mar galego todo é fabuloso.
¿Acaso alguén pode discutir que non son de aquí os ourizos máis saborosos?
Do litoral galego, ata se comen as lapas.
Acontece que os galegos con tanta fartura, pois non pasan de consumir os catro máis caros, mal chamados finos, e as sardiñas e xurelos.
Pero aí está unha riqueza moi variada.
De momento, está aberta a caza de denominacións e indicacións do mar.
¿Que dirán os cociñeiros?
A discriminación
Son bastante habituais as presentacións de productos diversos nos centros de traballo nos que se concentra un gran número de persoas.
Hai anos estas presentacións facíanse nas salas de profesores dos centros docentes ou en salas de reunións de edificios administrativos para a utilización das cales os promotores obtiñan os correspondentes permisos dos responsables dos centros.
Entre os productos que máis se presentaban destacaban os libros, sobre todo obras enciclopédicas, xerais ou específicas, que os vendedores ofrecían para pagar en cómodos prazos.
Os posibles clientes que asistían á reunión vían recompensado o seu esforzo cun práctico agasallo de deseño exclusivo.
Entre os regalos hai obxectos de todo tipo: bolígrafos, paraugas, bolsos, moedeiros, reloxos, radios, chuvasqueiros, espertadores...
Hai quen xuntou unha verdadeira colección de cousas exclusivas sen ter que gastar un só peso.
Pero estas promocións non son exclusivamente de libros.
Prácticos robots para a cociña, aspiradoras fantásticas ou verdadeiras vaixelas de luxo van ocupando o sitio do que foron desaloxados os libros.
Tamén cambiaron algo os lugares e agora grandes autobuses preparados con cómodas salas de reunión acollen os posibles clientes.
Para iso os vendedores, colocados estratexicamente ás portas dos centros de traballo reparten publicidade á xente que entra indicando onde está situado o autobús.
Coma sempre seguen ofrecendo un agasallo que adoita ser práctico ou exclusivo, ou as dúas cousas.
Un destes días un mozo ben plantado entregaba unha tarxeta ós traballadores na porta do traballo.
¿A todos?
Non, só ás mulleres.
Non entendo por que os homes eramos discriminados.
A non ser que non poidamos mercar unhas potas para cociñar.
¿E se cociñamos nós?
O porto de Vigo vaille paga-la débeda a Seragua
O consello de administración da Autoridade Portuaria de Vigo aprobará de xeito definitivo na súa próxima reunión o texto do acordo polo que se compromete a salda-la débeda de máis de 627 millóns de pesetas coa concesionaria Seragua-Focsa.
Este último trámite terá lugar tralas conversas de Lois Pérez Castrillo co presidente da Autoridade Portuaria e deste co edil socialista Uxío González.
O porto de Vigo comezará a saldar antes de final de ano a débeda de máis de 627 millóns de pesetas que mantén coa empresa concesionaria do servicio de auga, Seragua Focsa, tras alcanzaren un acordo definitivo o presidente da Autoridade Portuaria, Julio Pedrosa, e o alcalde da cidade olívica, Lois Pérez Castrillo, sobre o contido definitivo do convenio a firmar.
O presidente da Autoridade Portuaria reúnese á unha desta tarde co concelleiro socialista Uxío González, autor da proposta que soluciona as diverxencias, para ultima-lo texto definitivo do convenio.
O acordo entre ámbalas partes prodúcese despois de que a comisión de goberno de Vigo introducira pequenos cambios no acordo inicialmente pechado entre o concelleiro de Vías e Obras, Uxío González, e Julio Pedrosa, en materia de obras de saneamento dos vertidos á ría de Vigo.
O texto do convenio será aprobado no consello de administración da Autoridade Portuaria convocado para finais de mes e significará que dez días despois da firma do acordo a Autoridade Portuaria pague o 50% dos 627 millóns de débeda.
Durante o primeiro trimestre do 2002, o porto aboará o resto do diñeiro pendente.
A Autoridade Portuaria de Vigo comezou o traballo de redacción do Plan Estratéxico así como o Plan Director que deberán ter unha vixencia de quince anos e definirán as liñas de futuro en tráfico de mercadorías e en infraestructuras.
O presidente da Autoridade Portuaria espera que os dous plans estean listos no primeiro semestre do 2002.
A Bolsa de Madrid pecha en positivo pese á incerteza polos bombardeos
A Bolsa de Madrid remontou na última media hora da sesión as perdas que arrastraba desde a apertura polos bombardeos sobre Afganistán e logrou pechar cun avance do 0,73 por cento, o maior de Europa, polo bo comportamento de Repsol, BSCH e Telefónica.
Gracias ó esforzo que facían os mercados estadounidenses para abandona-las perdas da apertura, o Índice Xeral da Bolsa de Madrid avanzou 5,21 puntos e situouse en 717,44, en tanto que o selectivo Ibex-35 o fixo en 7.200 unidades, despois de subir un 0,43 por cento, equivalente a 30,70 enteiros.
O maior repuntamento da Bolsa de Madrid debeuse a que na xornada do venres recibiu o castigo pola crise arxentina e foi das poucas que pecharon en negativo, mentres que Londres baixou onte un 0,07 por cento e París subiu un 0,18 por cento.
O Novo Mercado español tivo fortes lastres que lle impediron pechar en positivo e perdeu un 0,27%, en 1.969,30 puntos.
Dos cinco maiores valores do mercado, o mellor comportamento foi o rexistrado por Repsol YPF, que subiu un 2,64 por cento, ó mesmo tempo que BSCH o fixo un 0,86 por cento e Telefónica, un 0,44 por cento.
Tamén as filiais da operadora pecharon á alza e a de telefonía celular subiu un 5,30 por cento, Terra un 3,64 por cento e TPI un 1,48 por cento.
Entrementres, BBVA viuse afectada pola baixada de recomendación do banco CSFB e baixou un 1,32 por cento e Endesa fíxoo un 0,76 por cento.
O maior retroceso de todo o mercado foi o rexistrado por Amadeus, do 7,77 por cento, e que se produciu tras anunciar que non alcanzará o obxectivo de resultados para este ano.
Dos nove valores do Ibex-35 que pecharon con perdas, as maiores foron as de Amadeus, que foron seguidas polas de Gamesa, que baixou un 2,28 por cento; NH Hoteles, un 2 por cento; Zeltia, un 1,90 por cento, e de Sol Meliá, un 1,83 por cento.
Importantes recuperacións foron as experimentadas por Prisa, que subiu un 5,16 por cento; Bankinter, un 3,83 por cento, e Aceralia, un 3,21 por cento.
O negocio, que se mantén elevado e na liña do último mes, ascendeu a 1.328 millóns de euros (221.003 millóns de pesetas).
Un informe detalla tódolos bancos que traballaron con Gescartera
O secretario de Estado de Economía, José Antonio Folgado, entregou onte pola tarde no Congreso un informe elaborado polo Banco de España no que se analizan "todas e cada unha das entidades financeiras que traballaron con Gescartera", informou onte na Coruña o ministro Rodrigo Rato.
O titular de Economía que participou nunha comida de traballo con mozos empresarios galegos, dentro dos actos de campaña das autonómicas, manifestoulle previamente á prensa que este informe lle foi solicitado ó gobernador do Banco de España en agosto.
Rato asegurou que o documento, que o Banco de España lle entregou onte ó Ministerio, recolle os movementos que realizaron estas entidades financeiras e "se houbo nalgún caso algunha actuación que poida ser obxecto de análise máis pormenorizada".
Pola súa banda, o secretario de Estado de Economía, José Folgado, sinalou que o que se pretende con ese informe é aclarar tódolos aspectos sobre o caso e que o Goberno persegue a "transparencia e afondamento" respecto dun "fenómeno absolutamente anómalo e minoritario dentro do gran sector financeiro español, que está funcionando con eficiencia".
Indicou que Rato lle pediu o informe ó Banco de España por entender que é a institución que pode colaborar de maneira substancial á esclarecer "ó máximo" todo o relativo ós clientes de Gescartera e os tipos de depósitos que tiñan nesa firma, tanto en efectivo como en valores.
Folgado incidiu en que o Ministerio de Economía non podía subministrar información ningunha sobre o contido do informe porque "o impide a lei".
En canto á actitude do Executivo polo feito de que Gescartera falsificara certificados bancarios para engana-la Comisión Nacional do Mercado de Valores (CNMV), Folgado asegurou que "o Goberno está preocupado por todo o que saia da lexislación vixente".
Galicia, sexta rexión que máis cartos achegou á industria no 2000
A industria española obtivo un beneficio de 3,12 billóns de pesetas (18.787 millóns de euros) no exercicio 2000, o que supón un descenso do 0,8% respecto do ano anterior, segundo a Enquisa Industrial de Empresas publicada polo Instituto Nacional de Estadística (INE).
Por comunidades, Galicia situouse como a sexta autonomía con maior participación nos ingresos globais, cun 6,3%, por detrás de Cataluña (26,3%), Madrid (13,4%) e Comunidade Valenciana (10,7%), seguidas por País Basco (8,8%) e Andalucía (8,4%) e cunha cifra moi similar á de Castela e León (6,1).
No conxunto de España, o volume de negocio industrial ascendeu a 69,88 billóns de pesetas (420.012 millóns de euros), un 12,4% máis, mentres que o investimento relizado en activos materiais aumentou un 10%, ata 3,41 billóns de pesetas (20.505 millóns de euros).
O número de empresas con participación de capital estranxeiro en 2000 situouse en 1.603 (o 1% do total), cunha cifra de negocio de 24,7 billóns de pesetas (148.491 millóns de euros), o que representa un 35,4% dos ingresos globais da industria.
As vendas de productos industriais creceron un 12%, ata alcanzar 57,74 billóns de pesetas (347.027 millóns de euros);
as vendas de mercadorías ascenderon a 8,95 billóns de pesetas (53.802 millóns de euros), un 12,7% máis, e as prestacións de servicios situáronse en 3,19 billóns de pesetas (19.181 millóns de euros), un 18,4% máis.
Os resultados da enquisa, que agrupan a cen sectores de actividade, reflicten que as industrias cunha maior contribución á cifra de negocios foron fabricación de vehículos de motor.
Caruana advirte dun posible pequeno déficit nos presupostos para o 2002
O gobernador do Banco de España, Jaime Caruana, afirmou onte que sería xustificable un pequeno déficit nos Orzamentos Xerais do Estado para o 2002, sempre que fora causado por un compoñente cíclico, ligado a un escenario económico mundial de maior debilidade.
Caruana, que compareceu ante a Comisión de Orzamentos do Congreso, fixo estas manifestacións despois de detallar ante os deputados as dificultades que presenta a actual situación económica mundial, sobre todo despois dos atentados terroristas sufridos por Estados Unidos o pasado 11 de setembro.
O gobernador do Banco de España engadiu que se se produce esta pequena desviación nos orzamentos non sería imperativo actuar para corrixila, sempre que o seu carácter fose cíclico e non conxuntural.
Caruana explicou que tralos atentados en Estados Unidos aumentaron as incertezas e, consonte el, se ben é difícil medi-la magnitude da desaceleración económica mundial, o que parece máis claro é que existen "riscos de revisións á baixa" dos indicadores de crecemento.
Neste sentido, precisou que ningún organismo económico mundial se atreveu a expor escenarios tralos atentados en Estados Unidos, ó tempo que engadiu que case ninguén aposta por unha recuperación económica no segundo semestre do 2001, máis ben no exercicio do 2002.
O que tamén é unha incógnita, dixo o gobernador, é en qué momento do 2002 comezará a citada recuperación.
Non obstante, o gobernador do Banco de España destacou que os países que lograron ter uns orzamentos equilibrados, como o caso de España, teñen moita máis marxe para actuaren nestas situacións difíciles, sempre que non se poña en perigo o saneamento das facendas públicas.
Caruana explicou que a tendencia á desaceleración se manifestou xa en España con rebaixas na inflación e no crecemento, dous indicadores que, non obstante, seguen tendo diferenciais positivos coa media da UE.
Pese á moderación da inflación, Caruana dixo que este diferencial debe ter un seguimento preciso, sobre todo no sector servicios, xa que o seu mantemento é preocupante e podería obrigar a emprender axustes custosos.
Sobre as previsións de inflación previstas polo Executivo para o 2001 e o 2002, ambas cifradas no 2,00 por cento, Caruana dixo que estas magnitudes son máis ben un obxectivo.
O mercado de turismos caeu un 0,7% en setembro tras catro meses de crecemento
As matriculacións de automóbiles de turismo en setembro caeron un 0,7 por cento, co que se trunca un período de catro meses consecutivos de crecemento de mercado.
Segundo informaron as asociacións de fabricantes de automóbiles (Anfac), importadores (Aniacam), concesionarios (Faconauto) e vendedores (Ganvam), en setembro houbo 85.068 turismos matriculados, fronte ós 85.637 do mesmo mes do ano pasado.
No que vai deste ano, xaneiro e febreiro deron resultados negativos na evolución destas matriculacións, marzo rexistrou unha suba, abril novamente retrocedeu e os meses de maio, xuño, xullo e agosto rexistraron alzas.
Pese a este descenso en setembro, o acumulado anual destes nove meses reflicte un crecemento do 2,6 por cento, gracias ás 1.109.625 matriculacións rexistradas, pola 1.081.403 do mesmo período do 2000.
As organizacións sinalan que en setembro se produciu un retroceso do 19,2 por cento por parte das compras de empresas de alugueiro, anque no conxunto do ano aínda presentan unha evolución positiva do 12,5 por cento.
A OPEP mantén, polo de agora, a súa producción de petróleo pese á caída do prezo
A Organización de Países Exportadores de Petróleo (OPEP) manterá os seus actuais niveis de producción de cru, pese a que o prezo medio do barril do cártel se mantivo durante dez xornadas seguidas por debaixo da barreira dos 22 dólares.
Anque este feito debería poñer automaticamente en marcha o mecanismo para a reducción da producción en medio millón de barrís diarios, varios representantes da organización sinalaron que a extracción de cru continuará ós seus niveis actuais, segundo recordou onte a secretaría da organización en Viena.
Os países da OPEP decidiron esperar a poder avalia-las consecuencias dos ataques iniciados o domingo por Estados Unidos e os seus aliados contra o réxime integrista de Afganistán antes de decidir sobre unha posible reducción da producción.
Duisenberg deixa entrever que o BCE non baixará os tipos de xuro este xoves
O presidente do Banco Central Europeo (BCE), Wim Duisenberg, arrefriou as posibilidades de que a entidade rebaixe os tipos de interese na súa próxima reunión en Viena, o xoves, pese á tendencia á baixa da inflación.
O último recorte na eurozona produciuse o 17 de setembro, en coordinación coa Reserva Federal norteamericana, e estaba destinado a mitiga-los efectos negativos na economía que puideran derivarse dos ataques a EEUU.
Os ministros de Finanzas de Francia, Laurent Fabius, e de Bélxica, Didier Reynders, propiciaban o sábado unha rebaixa dos tipos para incentiva-lo crecemento.
Caixanova faise co 35% de Crohn Tecnologies por 500 millóns
Cun investimento de 500 millóns de pesetas, Caixanova adquiriu o 35 por cento do capital social da empresa viguesa Crohn Tecnologies, sociedade matriz de SHS e SIVSA, que ó peche do presente exercicio prevé facturar un total de 2.700 millóns de pesetas, así como obter un beneficio de 556 millóns e aumentar en capital humano altamente especializado, nun 40 por cento.
A operación pola que a entidade financeira galega pasa a ocupar un papel importante dentro do capital dunha empresa creada este mesmo ano coa finalidade de atende-las necesidades de capital dos grupos de empresa SIVSA e SHS para tecnoloxía da información destinadas ó sector da saúde, foi presentada onte polo director xeral de Caixanova, Julio Fernández Gayoso, que explicou que a profesionalidade, a orixe galega, o potencial de desenvolvemento e o sector e tipoloxía da empresa foron decisivos para pecha-lo investimento.
Valentín Otero Ruibal, director de operacións de Crohn Tecnologies, explicou onte que a operación financeira permitirá que medre un grupo que foi creado cun capital social de 1.328 millóns de pesetas e que na actualidade conta cun cadro de 80 profesionais de "alto coñecemento".
Valentín Otero asegura que os dez anos de traballo no sector da xestión de centros de saúde con programas e tecnoloxía propia, marcaron un grupo con empresas en España, Portugal e Brasil.
A empresa SIVSA, fundada en 1987, centra o seu traballo en desenvolver e implanta-los modelos de negocio dentro do ámbito da saúde.
Cun cadro de 65 profesionais, este verase incrementado entre un 20 e un 30 por cento nos próximos seis meses.
Ourense e Vigo son as dúas centrais.
SHS é unha compañía que se centra en integrar productos e servicios de terceiros.
Propoñen unha comisión para dilucida-lo futuro de Altadis
O comité de empresa da Fábrica de Tabacos propuxo onte a creación dunha comisión de seguimento das alternativas de futuro dos empregados coruñeses de Altadis, que estaría formada pola Xunta, Concello e representantes dos traballadores.
A presidenta do comité de empresa, Elvira Alfonso, fixo estas declaracións ós medios de información despois de reunirse onte co alcalde da Coruña, Francisco Vázquez, a quen lle fixeron chegar a súa proposta, e dixo que, ata o momento, só a Xunta e o Concello coñecen o proceso de negociación con posibles investidores.
Alfonso referiuse ás declaracións do conselleiro de Industria, Juan Rodríguez Yuste, nas que afirmou que se están negociando distintas opcións de futuro para a Fábrica de Tabacos e sinalou que o comité de empresa ten dereito a coñecer qué alternativas hai.
A presidenta do comité destacou a necesidade de loitar para que haxa un futuro para os 300 empregados que tiña a Fábrica de Tabacos cando funcionaba de forma activa e engadiu que actualmente quedan uns 190.
Pola súa parte, Francisco Vázquez explicou que informou os representantes do comité de empresa de cál é a situación das negociacións con posibles investidores e referiuse á necesidade de que "ninguén baixe a garda".
Disconformidade
Neste sentido, dixo que, anque se tarde máis ou menos en buscar alternativas, hai que seguir expresando a disconformidade coa desaparición da empresa e reiterou o compromiso do Concello de non recualifica-los terreos onde se atopa a fábrica.
En canto ás alternativas de futuro para a empresa, o alcalde da Coruña Francisco Vázquez explicou que hai cinco empresas interesadas e engadiu que, ó seu ver, dúas delas ofrecen garantías.
As tarifas eléctricas deben ligarse a máis criterios có do IPC, sinala Rato
O vicepresidente segundo e ministro de Economía, Rodrigo Rato, sinalou onte que a evolución das tarifas eléctricas debe ligarse non só á inflación, senón tamén a outros criterios como o proceso investidor, as necesidades enerxéticas, a capacidade das empresas e a situación tarifaria en Europa.
Rato, durante a inauguración da II Convención do Sector Eléctrico, sinalou que as tarifas eléctricas deben ir ligadas a criterios obxectivos para reduci-la incerteza e permiti-las decisións empresariais, sobre todo no que se refire a investimentos.
Rato explicou onte que o Goberno "está estudiando qué decisións debe tomar nos próximos meses sobre as tarifas do ano que vén, tanto domésticas como industriais, nun contorno no que se están reducindo as presións inflacionistas e está aumentando a competencia".
Rato recordou que no período 2001-2003 as tarifas poden baixar ata un 9 por cento, porcentaxe da que hai que desconta-lo 4 por cento que se recortou no presente exercicio.
Sobre as tarifas de acceso, o vicepresidente segundo dixo que deben ser "transparentes e trasladar adecuadamente os custos".
No mesmo acto, o presidente da patronal eléctrica Unesa, José María Amusátegui, afirmou que "a evolución das tarifas de forma asimétrica cos custos do servicio está provocando efectos non desexados", entre eles "a falta de estímulo e incluso o freo á realización dos investimentos que o sistema necesita".
O vicepresidente e conselleiro delegado de Iberdrola, Ignacio Sánchez Galán, asegurou que a electricidade "tería que subir para paga-los custos incorridos e non continuar deteriorando as contas do sector, que pode ter dificultades no futuro".
O presidente de Unesa advertiu tamén que "o regulador ha de ter sumo coidado e flexibilidade á hora de fixa-las tarifas para non distorsiona-la eficiencia na asignación dos recursos".
Amusátegui recordou que o prezo da electricidade se reduciu un 17 por cento nos últimos cinco anos, mentres que a inflación subiu un 14 por cento.
Neste punto, Sánchez Galán sinalou que "tódalas melloras en reducción de custos das empresas as levou o consumidor".
Iberdrola e Endesa
Iberdrola concorrerá, xunto á eléctrica italiana Enel, á privatización da compañía checa CEZ, que ten unha potencia instalada duns 10.000 megavatios, confirmou onte o seu vicepresidente e conselleiro delegado, Ignacio Sánchez Galán.
Sánchez Galán explicou que a compañía checa, a maior do país, conta con centrais nucleares, apartado no que Enel non ten experiencia e no que pode colaborar Iberdrola.
Pola súa parte, a eléctrica española Endesa abandonou a privatización da xeradora brasileira Copel polo clima de incerteza existente nos mercados financeiros e a inseguridade regulatoria en Brasil, informou onte a prensa local.
Banesto gaña un 12,2 por cento máis ata setembro
O beneficio atribuíble ó grupo Banesto entre xaneiro e setembro do 2001 ascendeu a 56.080 millóns de pesetas, o que representa un incremento do 12,12 por cento respecto dos 50.046 millóns logrados nos nove primeiros meses do 2000, informou onte esta entidade financeira.
O beneficio bruto neste período foi de 67.542 millóns de pesetas, en liña cos obxectivos marcados no plan para tres anos deseñado por Banesto e que fronte ós 54.862 millóns dos tres primeiros trimestres do 2000 supón un crecemento do 23,1 por cento.
A 30 de setembro, a marxe de intermediación situouse en 119.664 millóns, un 7,9 por cento maior có obtido en igual período do 2000 e pese ó vencemento en xaneiro de case 200.000 millóns de pesetas na carteira de débeda pública da entidade, que de non recollerse este impacto a marxe medraría un 13,3 por cento.
O Executivo non ve motivos para varia-la previsión de crecemento do 2,9% para o 2002
O vicepresidente segundo do Goberno e ministro de Economía, Rodrigo Rato, insistiu onte en que non ve "motivos para modifica-la previsión de crecemento" do Producto Interior Bruto (PIB) calculado polo Executivo no 2,9 por cento para o ano que vén.
Sen embargo, recoñeceu que a dita previsión estará "suxeita á economía internacional".
Rato fixo estas declaracións despois de clausura-las xornadas "Os presupostos do euro", organizadas polo PP.
Durante a súa intervención, Rato destacou que por primeira vez nas últimas décadas o Goberno pode presentar uns presupostos "anticíclicos", xa que "non podemos evita-la crise" internacional pero "podemos situar a España nunha boa posición para afrontala".
Vanlle dar ás á estafa do porco ibérico de belota
Nunha ben surtida chacinería de Compostela pode atoparse xamón ibérico Jabugo, a 18.900 pesetas o quilo;
xamón ibérico de belota, a 11.900;
xamón ibérico de belota de Salamanca, a 3.990, e xamón ibérico reserva de Guijuelo, a 2.990 pesetas.
Tamén ofrecían paleta de ibérico de belota de Estremadura ou de Salamanca a 1.990 pesetas.
Quen merque ibérico de belota de Salamanca a ese prezo seguro que non leva un xamón de belota.
Diciamos onte que para ser ibérico de belota, xa sexa un porco de raza pura ou en cruzamento ó 50 ou 75%, ten que cebarse unicamente con belota e en liberdade.
Esto quere dicir que os animais han de pasar desde o 1 de novembro ata finais de xaneiro ou principios de febreiro nas devesas, para alimentarse case unicamente con belotas, algunha herba e ata algún verme.
Antes da ceba, o período de cría e recría do animal dura entre 15 e 21 meses.
Cada rabaño, dunhas cincuenta cabezas, durante a ceba está o cargo dun pastor.
Cada porco necesita entre 0,6 e 1 hectárea e hoxe na área desta gandería de porcino non hai nin un millón de hectáreas de devesa de quercus, pero nun millón anda o censo de porcino extensivo.
Acontece que un ibérico puro necesita sumar catro arrobas (44 quilos) de peso alimentándose con belota.
Un quilo vivo necesita consumir uns 10 quilos de alimento, eses 44 quilos precisarán 440 quilos de belotas.
Por eso un porco ibérico de belota é de manexo caro e de alimentación carísima.
O xamón de porco ibérico puro alimentado con belota é o que lle deu sona a este producto.
Por eso, dada a escaseza de belota, non ten sentido cebar os porcos de cruzamento.
Os ibéricos que non sexan puros de belota xa se diferencian moi pouco doutras razas criadas en granxas e alimentadas con pensos.
¿Que diferencia haberá entre un xamón ibérico reserva de 2.990 pesetas o quilo e un serrano de Estremadura de 1.490 ou un Lourisierra de 1.390?
Se cadra non hai ningunha, pero hai quen fai negocio á sombra do engano... ibérico.
No porco ibérico hai denominacións de orixe de Guijuelo (Salamanca), Dehesa de Estremadura (Cáceres e Badaxoz), Serra de Huelva, onde se atopa Jabugo, que é onde máis se mira pola autenticidade, e Teruel.
A picaresca, sen embargo, multiplica os ibéricos de belota como se fosen fungos.
A cousa ía bastante ben, porque en moi poucos anos o lerio do falso ibérico ía desmoronarse, co que as cousas quedarían no seu sitio.
Un ibérico de belota de garantía en Jabugo, e volvería o consumo dos xamóns de sempre, que os hai moi bos de porco branco e alimentado con cereais e castañas, como é o caso dos cebados no Courel ou en Asturias.
Pero agora meteuse a administración polo medio coa aprobación da norma de calidade do ibérico, que din permitirá que un producto, que é "a máxima estrela" da gastronomía española, teña un potencial de crecemento importante e unha expansión "fortísima".
Se se coida que o xamón ibérico de belota sexa de porcos de raza pura, sen cruzamentos, criado e cebado nas devesas, alimentado ó final con belota, non se pode falar de crecemento nin de expansión.
Se se impón a calidade, sen trampas, moito do que hoxe chaman ibérico pasará a ser porco de granxa, que aínda que sexa daquela raza terá unha carne como calquera outra, porque non terá os beneficios da alimentación con belotas de aciña e sobredo.
Se o ministerio pensa en crecementos e expansións faría moi ben en crear unha escola para que o consumidor non sexa enganado eternamente co conto ibérico.
O ministerio ten a obriga de defender tódolos xamóns de porcos criados de xeito natural que houbo e hai en España.
Yuste salienta o papel económico dos fabricantes de calzado de Monforte
O conselleiro de Industria e Comercio, Juan Rodríguez Yuste, subliñou onte a contribución dos fabricantes de zapatos de Monforte á multiplicación das exportacións lucenses de calzado, convertendo este ano Lugo na segunda provincia galega en venda deste artigo ó exterior, por detrás da Coruña.
O sector de fabricantes de calzado de Terra de Lemos presentoulle onte a Rodríguez Yuste o resumo de actividades nas que participou o colectivo desde 1997, no que se destaca a reactivación do sector nesta comarca lucense, coincidindo co despegue das exportacións de zapatos en Lugo.
Yuste eloxiou os esforzos do colectivo monfortino por reordena-lo sector para logra-la súa reactivación.
Asemade, destacou a aposta dos fabricantes polos novos deseños, a homologación dos productos e a certificación de calidade.
Segundo os datos de Industria, a provincia de Lugo pasou de exportar calzado por valor de dous millóns no ano 96 ós 267 millóns rexistrados no primeiro semestre do presente ano.
No caso concreto dos fabricantes monfortinos, a exportación xa supón entre o 10 e o 15% da súa facturación para algunhas das industrias.
Autoridades de Quenia interésanse polos portos da Coruña e Ferrol
A Autoridade Portuaria de Quenia (KPA) interesouse polas infraestructuras dos portos galegos da Coruña e Ferrol, segundo informou o gabinete de prensa de Soluziona, filial de servicios profesionais de Unión Fenosa.
Unha delegación de KPA visitou onte os portos da Coruña e Ferrol, invitada por Soluciona, para coñece-las súas infraestructuras e a loxística, para a súa posible aplicación no porto de Mombasa, que é o principal deste país e un dos máis importantes do continente africano.
Soluziona está desenvolvendo un proxecto de modernización da xestión deste porto, que é unha das maiores empresas deste país de África.
Os prezos mantivéronse estables en setembro e a tasa interanual baixa ó 3,4%
O Índice de Prezos ó Consumo mantívose invariable en Galicia no mes de setembro, co que a inflación acumulada durante os primeiros nove meses do ano queda situada no 2,4% e a interanual, desde setembro do ano pasado, colócase no 3,4%, segundo fixo público onte o INE.
Desta forma, os prezos déronlle por fin unha tregua ós petos dos consumidores.
No conxunto do Estado, o IPC tamén permaneceu estable, co que a inflación acumulada neste ano mantívose no 2,5 por cento, mentres a variación de prezos nos últimos doce meses caeu tres décimas, ata o 3,4%.
O sector máis inflacionista en Galicia foi o de bebidas alcólicas e do tabaco (+0,9 por cento), seguidos de lonxe polo de vestido e calzado (+0,3 por cento), e xa cun incremento moito máis débil (+0,1 por cento), polos grupos de alimentos e bebidas non alcólicas, vivenda, enseres domésticos, transporte.
Ademais, non variaron os prezos dos productos de medicamentos e comunicacións, mentres que descenderon os de lecer e cultura (-1,3 por cento) e os de hoteis, cafés e restaurantes (-0,7 por cento).
Por provincias e en función do comportamento rexistrado o mes de setembro, os prezos descenderon en Ourense (-0,1 por cento), mentres que permaneceron igual na Coruña, Lugo e Pontevedra.
No conxunto do Estado, os sectores máis inflacionistas foron os da ensinanza, cunha alza de oito décimas, e os de alimentos e bebidas non alcólicas.
A inflación subxacente, que non contabiliza a evolución dos alimentos non elaborados e os productos enerxéticos baixou unha décima o pasado mes ata o 3,5 por cento interanual, unha caída que foi destacada polo secretario xeral de política económica, que salientou que o descenso da inflación interanual permitirá mellora-la capacidade adquisitiva das familias españolas.
A moderación de prezos de carburantes e alimentos e a desaceleración da demanda interna están detrás dun descenso de prezos común na maior parte dos países europeos.
As últimas rebaixas dos prezos dos combustibles decididas polas compañías petroleiras tiveron un reflexo moi moderado na evolución do IPC de setembro, e adiantou que a súa verdadeira influencia na evolución da inflación non se coñecerá ata a publicación dos datos de outubro.
Polo pronto, os productos enerxéticos subiron dúas décimas en setembro, fronte ó 1,4 por cento do mesmo período do 2000, o que sitúa a evolución interanual deste capítulo no -3 por cento.
Por comunidades autónomas, as rexións cos maiores descensos na inflación foi Canarias (-0,3 por cento), seguida de Aragón, Castela A Mancha e Madrid (-0,1 por cento).
Mentres, os prezos subiron unha décima nas comunidades de Andalucía, Asturias, Estremadura, País Basco e mais Ceuta e Melilla.
O BCE decide mante-los tipos para estabiliza-los prezos a medio prazo
O Consello de Goberno do Banco Central Europeo (BCE) optou onte por mante-los tipos de xuro no 3,75 por cento na reunión do ente tralos atentados do 11 de setembro ó considerar que "este é o nivel adecuado para mante-la estabilidade dos prezos a medio prazo".
Así lle explicou á prensa o presidente do BCE, Wim Duisenberg, a decisión adoptada onte en Viena polo órgano rector do banco emisor ó final da súa cuarta reunión extraordinaria fóra da súa sede en Francfort e na primeira tralo inicio o domingo da campaña militar de EEUU tralos ataques en Nova York e en Wáshington.
A inflación na zona euro, que integran doce países, "continuará reducíndose ata chegar a un nivel consistente coa estabilidade de prezos, é dicir, que a comezos do 2002 estará algo por debaixo do 2 por cento, e con iso contentarémonos".
Duisenberg avanzou que o BCE terá en conta "tódolos datos sobre prezos, producción, emprego e balanza de pagos" antes de decidir novos pasos na súa política monetaria.
"Continuaremos vixiando estreitamente os riscos que xurdan na situación actual e seguiremos en contacto estreito coa Reserva Federal de EEUU" e despois "tomaremos novas medidas segundo a marcha dos acontecementos", apuntou.
Os atentados en EEUU "tiveron un impacto negativo na actividade económica e na confianza, que podería adiar un repuntamento do crecemento económico".
Ese crecemento económico mundial viría apoiado polas medidas creadoras de confianza que tomaron as autoridades de EEUU, as da zona euro as doutros países do mundo tras eses ataques.
Neste sentido, a recente caída dos prezos do petróleo pode axudar a conte-la presión inflacionista e a soste-lo consumo en moitos países, sinalou.
En canto ó crecemento na zona euro, Duisemberg sinalou que "actualmente non hai grandes desaxustes" e que as políticas adoptadas para a estabilidade de prezos, a consolidación fiscal, a moderación salarial e as reformas estructurais "seguen sendo moi positivas".
Eses elementos, xunto á existencia da moeda única, "ofrecerán unha moita mellor base que no pasado para unha recuperación no curso do próximo ano, unha vez que o choque inicial fora absorbido".
O euro cae
A decisión do Banco Central Europeo (BCE) de mante-los tipos de xuro na eurozona no 3,75 por cento fixo onte cae-lo euro, que contra as 15.20 horas GMT se cambiaba no mercado de divisas de Francfort a 0,9007 dólares _184,730 pesetas_ , fronte ós 0,9113 dólares _182,581 pesetas_ de onte pola mañá.
Os expertos cren que a decisión do BCE decepcionou os mercados e fixo que os investidores consideraran máis apropiado volverse enfocar cara a EEUU e o dólar.
Engaden que a divisa europea tamén achacou onte a baixada das solicitudes de seguro de desemprego en EEUU a última semana.
Este dato fíxolles a moitos prever unha rápida mellora da conxuntura estadounidense.
Crecemento estancado
Por outra banda, o Producto Interior Bruto (PIB) da zona euro e dos Quince aumentou un 0,1 por cento no segundo trimestre do 2001 con respecto ó trimestre anterior, segundo confirmaron onte os datos revisados de Eurostat, a oficina de estado da UE.
Os expertos de Eurostat recordan que este aumento se produce despois de que a zona euro e os Quince incrementaran o seu PIB nun 0,5 por cento no primeiro trimestre deste ano.
Respecto do mesmo período do ano pasado, o PIB da zona euro experimentou unha alza do 1,7 por cento e o dos Quince do 1,8 por cento no segundo trimestre do 2001.
Segundo Eurostat, neste mesmo período, a economía de Estados Unidos aumentou tamén un 0,1 por cento.
Os primeiros 'mexillóns galegos' poden saír ó mercado en Nadal
O Consello Regulador do Mexillón de Galicia aspira a introducir neste Nadal no mercado as primeiras partidas de mexillón galego con Denominación de Orixe (D. O.).
Así llo confirmou a esta axencia o presidente desta entidade, José Figueira Galbán, que explicou que se venderá unha pequena porcentaxe do que se extraia nas bateas das rías galegas "para motiva-lo sector de cara á próxima campaña" a partir da cal xa se pretende vende-la maior parte da producción do molusco con este novo distintivo.
O presidente do Consello espera que ó longo deste mes se disipen as dúbidas en torno ó regulamento da saída ó mercado do mexillón con denominación de orixe.
Así, intensificáronse as reunións cos distintos sectores implicados (productores e sobre todo depuradores) para adoptar unha decisión unánime sobre este asunto.
O obxectivo que se propón o Consello Regulador do Mexillón de Galicia é sacar ó mercado na presente campaña un total de 270 millóns de quilos de mexillón, o 30 por cento do cal se destina a comercialización en fresco.
Espérase que desta porcentaxe, unhas 90.000 toneladas cumpran a normativa esixida e poidan saír ó mercado co distintivo da Denominación de Orixe.
Sen embargo, e case de xeito experimental, o Consello espera vender neste Nadal unhas pequenas partidas de molusco.
Segundo Figueira Galbán, a intención é leva-lo máximo da producción ó mercado con D.O., anque ó se-lo primeiro lanzamento, cre que "é mellor saír con algo menos para motiva-lo sector".
Agregou que esta primeira aparición da denominación implicará "un cambio na mentalidade dos productores, que a partir de agora traballarán o producto con máis esmero".
Negan que exista relación entre Gescartera e as administracións autonómicas
A Secretaría Xeral do Tribunal de Contas remitiulle un escrito ó Congreso no que comunica que, "en principio", e pola información das diferentes cámaras de contas das comunidades autónomas, non detectou relacións entre as empresas vinculadas a Gescartera e o sector público autonómico.
Non obstante, precisa que aínda non obtivo resposta nin da Sindicatura de Contas de Cataluña, nin da de Valencia nin da Audiencia de Contas de Canarias.
A resposta ten como orixe un requirimento da comisión que investiga Gescartera, despois de que se documentaran as relacións das empresas Asesores 2000 e a Fábrica da Comunicación con empresas da SEPI nos anos dos últimos gobernos socialistas e similares vínculos coa empresa Cantábrico Producciones, do cantante e presidente de Gescartera Holding, Jaime Morey, a partir de 1996, con gobernos do PP.
Segundo o escrito do Tribunal de Contas, as pesquisas dos seus equivalentes nas comunidades de Madrid, Navarra, Galicia, Castela-A Mancha, País Basco e Andalucía foron negativas.
Aclara que, no caso galego, se deu orde de realizar unha circularización entre as corporacións locais e as empresas no capital das cales participen entidades públicas para comprobar que nestes entes tampouco existe relación con empresas relacionadas con Gescartera.
No caso de Andalucía, a Cámara de Contas da rexión tamén relata que dirixiu escritos ós distintos organismos e entidades do sector público andaluz "para que proporcionen canta información obre no seu poder".
Telefónica lanza unha nova empresa en Arxentina
O grupo español Telefónica lanzou onte, venres, unha nova compañía de servicios empresariais en Arxentina, onde é un dos principais operadores de telecomunicacións.
Telefónica Gestión de Servicios Compartidos está orientada ó mercado corporativo, ó que ofrece sistemas de seguimento dos negocios e de xerencia co fin de reducir custos en materia administrativa, dixo nun comunicado.
A compañía brindará servicios para contabilidade, balances e impostos, recursos humanos, administración de fondos, comercio exterior, loxística e consultoría.
O acerto de fomenta-lo consumo de vísceras
A Asociación Española de Despoxos Comestibles (Asedec) estima que máis do 15 por cento dos establecementos de casquería, onde venden callos, miudanzas, patas, etc. tiveron que pechar a causa do descenso do consumo trala aparición da famosa encefalopatía esponxiforme bovina, pronto fará un ano.
O presidente da Asedec sinala que as vendas aínda agora están nun 60 por cento do nivel de antes da crise, o cal xa amosa unha recuperación porque a baixa chegou ó 90 por cento.
Estas empresas exportaban habitualmente a Hungría, Polonia, China, Xapón e Rusia, rexistrando neste eido una baixa dun 40 por cento.
Antes da crise as existencias podían chegar ás 200 toneladas mensuais, pero actualmente están por riba das 1.000 toneladas ó mes.
Cada animal vacún xera 40 quilos destes productos, tres quilos un carneiro e cada porco, 5,5 quilos.
¿Que é o que pretenden os minoristas e os maioristas destes productos?
Queren unha campaña de publicidade que fomente o consumo destacando as calidades destas miudanzas.
E como argumento, os asociados deixan caer que as empresas ('casquerías') reduciron o persoal á metade
En xaneiro pasado xa os distribuidores destes productos lle pediran ó Goberno a posta en marcha dunha campaña de información e promoción co fin de recupera-lo nivel das súas vendas.
Sostiñan daquela que se a Administración non dá unha información adecuada sobre estes productos, a viabilidade das 3.000 'casquerías' que existen en España _unhas 800 en Madrid_ corrían perigo.
Actualmente sinalan que en España hai 2.500 casquerías, nas que traballan alomenos 7.500 persoas.
Os vendedores de miudanzas repiten que do gando vacún se pode consumir perfectamente o corazón, a carne de carrillada, a lingua, os callos, as patas, os morros, as moegas, o fígado, o pulmón, os riles, os collóns e a carne de entraña (a tira arxentina).
Do porco, din que son perfectamente aptos para o consumo o corazón, o pulmón, as moegas, o fígado, os sesos, a lingua, os testículos, os riles, as tripas, os callos, as pezuñas e a manteiga.
Con relación ó carneiro pódese come-la cabeza, a lingua, os miolos, o corazón, o pulmón, as mans, os callos, o fígado, os riles, as tripas e as moegas.
En Galicia non é frecuente que haxa tendas especializadas en vísceras.
O máis habitual é que este tipo de productos se despachen nas carnicerías, que en canto a vendas tamén soportan baixas semellantes ás que se dan a escala nacional.
Pero é que unha campaña para fomenta-lo consumo destes productos é importante por partida dobre: polo lado da economía empresarial e polo da alimentación.
Recuperando o consumo manterase o emprego.
É unha lástima que se perdan, ou que non se consuman en fresco, productos como o corazón, o fígado, os callos, os pulmóns, os riles, xa sexan de vacún ou de porcino ou ovino, porque son alimentos coas súas boas proteínas e as súas poucas graxas, pero moi ricos en vitaminas do grupo B e unidades de vitamina A das que ninguén anda sobrado.
Tamén conteñen minerais, como o ferro, o magnesio, etc.
Como teñen o seu chisco de colesterol hai que dosifica-lo seu consumo, pero tampouco hai que esquece-lo seu efecto protector fronte ó desenvolvemento do escorbuto.
Ademais polo seu prezo reducido axudan a facer prato nas economías máis modestas.
Os callos de vacún están nos supermercados a 425 pesetas o quilo e a 395 a pata.
A lingua é máis cara, chega a 995 pesetas o quilo, a 545 sendo de porco.
Galicia de sempre foi moi comedora de callos.
Está documentado que no século X ata os bispos xantaban callos.
A receita de prato tan completo queda para mañá.
Só un 3,8% das empresas fixeron compravendas en mercados electrónicos
Galicia é a quinta comunidade autónoma por número de grandes empresas que participarán en mercados electrónicos B2B no 2002, pese a que durante este ano soamente un 3,8 por cento das grandes empresas da comunidade autónoma realizaron operacións de compravenda neste tipo de mercados.
Segundo un estudio realizado polo Instituto de Empresa, ó longo do ano que vén producirase un considerable aumento tanto no número de grandes empresas españolas que participarán en mercados electrónicos B2B, como das que aumentarán o seu investimento en políticas B2B.
Un 49 por cento das grandes empresas españolas ten intención de participar en operacións de compravenda neste tipo de plataformas o vindeiro ano, fronte ó 33 por cento que o fixo durante o ano 2001.
Galicia ocupa o segundo posto no tocante ó grao de importancia que van ter para as grandes empresas da comunidade os investimentos en políticas B2B nos dous próximos anos.
Grass ataca a concentración editorial e a caza de best-sellers
O Premio Nobel de Literatura de 1999, o autor alemán Günter Grass, critica duramente a concentración no sector editorial e a caza de best-sellers que obriga a grandes investimentos que prexudican o resto dos autores.
"Cando unha editorial pasa a formar parte dun grupo, de paso vende tamén os autores.
¿Quen se preocupa deles?", di onte nunha entrevista no diario Süddeutsche Zeitung.
"Por exemplo, a miña primeira novela, O tambor de folla de lata, foi publicada por Random House en Estados Unidos, pero agora a editorial é propiedade de Bertelsmann e de repente convértome en EEUU en autor de Bertelsmann sen que ninguén desa empresa me escribise xamais unha carta.
Así é como se trata os autores", agrega Grass.
Con respecto ós grandes anticipos que se lles adoitan pagar a autores dos que se espera un best-seller, o escritor sinalou que é unha práctica que "arruína as editoriais e faise a conta dos outros autores".
A situación difícil de moitas casas editoriais é froito, segundo el, "da enfermidade dos editores de poxar permanentemente superándose uns a outros e provocando unha escalada nos prezos dos dereitos internacionais".
A entrevista con Grass céntrase no actual debate aberto en Alemaña sobre un proxecto gobernamental que quere garantir por lei ós autores unha remuneración adecuada polas súas obras e por cada utilización que se faga delas.
A UE limita a catro días as axudas directas ás aeroliñas pola crise
A Unión Europea limitará a catro días as axudas directas ás aeroliñas en concepto das perdas que sufriron nas xornadas seguintes ós atentados do 11 de setembro contra Nova York e Wáshington, segundo concluíron onte os ministros de Economía e Transportes, reunidos en Luxemburgo.
O incremento dos custos de seguridade no transporte aéreo repercutirá en tódolos actores do sector, incluídos os pasaxeiros, explicou o subsecretario de Fomento, Adolfo Menéndez.
As garantías estatais outorgadas ás compañías aéreas debido ó sobrecusto das primas de seguros como consecuencia do risco de ataque terrorista e guerra serán renovadas por un mes máis, con posibilidade de renovación tras este período.
Os responsables de Transportes mostráronse máis abertos a prestar algún tipo de concesión ó sector cós de Economía e Finanzas, que foron moi contundentes sobre que a necesidade de que a Comisión Europea "actúe de maneira restrictiva para evitar calquera axuda que poida supoñer unha reestructuración encuberta de compañías".
Trátase de non lles permitir ós gobernos outorgar subvencións que puidesen servir para reflota-las xa desaxustadas finanzas de certas aeroliñas baixo a escusa dunha axuda a teor da crise aberta tralos atentados de Nova York e Wáshington.
O vicepresidente segundo do Goberno e ministro de Economía, Rodrigo Rato, explicou que o Executivo comunitario deberá tamén contactar con Estados Unidos e Suíza para evitar unha "competencia desleal" respecto da industria aeronáutica europea, anque rexeitou que isto leve a renunciar a unha relación bilateral no marco dos acordos de ceos abertos.
Na reunión de Transportes, Finlandia, Dinamarca, Holanda, Reino Unido, España e Alemaña avogaron por permitirlles ós gobernos conceder axudas polos catro días entre o 11 e o 14 de setembro e nin un máis, mentres que Francia pediu oito días, e Irlanda, Italia e Portugal un período intermedio.
Con respecto á seguridade, ese aumento dos custos obrigará a que se faga un reparto "de maneira equilibrada" entre clientes, compañías e aeroportos, precisou o subsecretario de Fomento, Adolfo Menéndez.
Engadiu que "hai varios axentes no proceso do tráfico aéreo, como en calquera proceso económico, e que hai que repartilo equitativamente".
Spanair sobe os prezos
Noutra orde de cousas, a compañía aérea Spanair prevé realizar unha suba de tarifas, aínda que ata que non realice unha análise detallada da situación e do incremento de custos non concretará a data nin a cantidade, segundo afirmou onte o presidente da aeroliña na presentación do acordo de código compartido coa aeroliña PGA-Portugalia Airlines.
Segundo destacou Pascual, a situación que atravesa o sector é de "incerteza, pesimismo e desaceleración", aínda que resaltou que "a crise non é tan importante como algúns parece que queren mostrar".
O Míbor sitúase no 3,771%, o seu nivel máis baixo desde 1999
O Míbor a un ano, o tipo de interese máis utilizado como referencia para os préstamos hipotecarios a interese variable, baixou en setembro ata o 3,771 por cento, o seu nivel máis baixo desde novembro de 1999.
Segundo os datos publicados onte polo Banco de España, o Míbor _tipo de interese dos préstamos no mercado interbancario de Madrid_ descendeu algo máis de tres décimas en relación con agosto, cando se situou no 4,108 por cento.
O Euríbor a un ano (tipo de interese das operacións no mercado interbancario europeo) tamén descendeu algo máis de tres décimas en setembro respecto do mes previo, co que pasou do 4,108 ó 3,770 por cento.
Ámbalas dúas referencias retrocederon algo máis de 1,4 puntos desde setembro do ano pasado, cando se situaron no 5,208 por cento o Míbor, e o 5,219 por cento o Euríbor.
Ademais destes descensos, tamén baixou en setembro o rendemento interno no mercado secundario da débeda pública entre dous e seis anos, ata o 4,519 por cento, desde o 4,571 por cento anterior.
O tipo activo de referencia das caixas de aforro, máis coñecido como tipo CECA, mantívose sen cambios no 6,625 por cento.
En canto ó tipo medio dos préstamos hipotecarios a máis de tres anos para adquisición de vivenda libre, as entidades bancarias ofreceron durante setembro o 5,480 por cento _unha décima menos que no mes de agosto, cando se fixou no 5,587 por cento_.
O tipo das caixas estableceuse no 5,772 por cento, fronte ó 5,852 por cento previo, mentres que o tipo medio do conxunto das entidades de crédito se colocou no 5,627 por cento, case unha décima menos que en agosto.
O porto de Marín foi o segundo que máis creceu de España no mes pasado
O porto comercial de Marín foi o segundo que máis creceu de España no mes de setembro, cun total de 125.280 toneladas de tráficos xerais, o que sitúa o incremento dos 9 primeiros meses deste ano no 13,7 por cento, informaron onte fontes desta autoridade portuaria.
Este porto, que a finais desta semana superará os 1,5 millóns de toneladas de tráficos xerais acumulados, pasou de ocupa-lo sexto posto entre os portos que máis creceron en España no mes de agosto a subir ó segundo en setembro.
Destacou no mes de setembro o tráfico de contedores, que moveu 2.298 cun peso de mercadorías de 25.597 toneladas, o que supón un aumento numérico do 16,5 por cento e do 9 por cento no peso.
As descargas de pesca conxelada eleváronse no mesmo mes a 4.115 toneladas, o que eleva a 89.742 toneladas os alixos deste tipo de peixe nos 8 primeiros meses deste ano.
As descargas das capturas de pesca fresca foron de 464 toneladas que xeraron un valor nas subhastas en lonxa de 226.935.000 pesetas.
Ó porto de Marín arribaron no mes de setembro un total de 115 buques, dos que 84 foron de cabotaxe (movemento entre portos españois), cun rexistro bruto de 101.276 toneladas e os restantes 31 barcos do exterior, cun rexistro bruto de 153.081 toneladas.
O tráfico exterior moveu neste porto en setembro un total de 90.709 toneladas, mentres que a cabotaxe foi de 29.094 toneladas e o de avituallamento de 5.013 toneladas.
Zeltia gaña un 7,8% en Bolsa tralo primeiro pago de Johnson &amp; Johnson
Os títulos de Zeltia revalorizáronse onte un 7,8 por cento, tras recibir 3.665 millóns de pesetas (22,03 millóns de euros) da compañía norteamericana Johnson &amp; Johnson como primeiro pagamento tras concederlle a licencia do fármaco anticanceríxeno ET-743 en agosto.
Zeltia iniciará hoxe a negociación en 9,98 euros.
O prezo máximo ó que se cruzaron operacións onte sobre este valor foi de 9,08 euros, mentres que o cambio mínimo quedou fixado en 8,55 euros.
PharmaMar, filial de biotecnoloxía de Zeltia, resérvase o dereito a comercializar ET-743 en Europa e Ortho Biotech, filial de Johnson &amp; Johnson, comercializarao no resto do mundo.
Zeltia recibirá outros pagamentos de Johnson &amp; Johnson en función dos novos rexistros que consiga o ET-743.
Zeltia puntualizou que o acordo asinado entre a súa filial Pharma-Mar e a división da multinacional Johnson &amp; Johnson Ortho Biotech Products para o desenvolvemento e comercialización conxunta do composto antitumoral ET-743, "non prevé a adquisición por Ortho Biotech nin por ningunha outra compañía do seu grupo de participación".
Os editores galegos proxectan incrementar a presencia na feira de Fráncfurt
A falta de entusiasmo predomina entre os editores galegos que volven da Feira do Libro de Fráncfurt, nunha edición que se caracterizou pola cautela e a falta de negocios.
A maior presencia de autores neste foro é un proxecto que cobra forza para o ano que vén.
A Feira do Libro de Fráncfurt, o máis importante encontro do mundo editorial europeo, contou este ano con menos expositores e visitantes, nunha edición insípida, que os participantes asocian coa crise internacional tralos atentados a Estados Unidos.
Malia todo, as editoriais galegas, presentes na feira a través do stand que facilita cada ano a Consellería de Cultura, consideran positiva a participación, así como necesaria para consolida-lo oco que vai facendo a nosa creación no espectro literario europeo.
Neste sentido, a presidenta da Sociedade Galega de Editores, Fabiola Sotelo Blanco, indica que "agora xa saben quén somos e aumenta o interese por coñece-los autores traducíndoos a outras linguas".
No mesmo sentido se expresa o escritor Carlos Casares, quen explica que a localización por separado dos libros galegos, a carón dos bascos e cataláns, axudou a esperta-lo interese internacional.
El mesmo salienta que a presencia de obras galegas na Feira de Fráncfurt é, xunto coa aparición de cátedra de galego en moitas universidades do mundo, un impulso importante para a traducción a outras linguas, proceso que ata o de agora pasa, na maioría dos casos, por unha traducción intermedia ó castelán.
Deste xeito, segundo Casares, "o escritor que non foi traducido ó español non existe fóra".
O incremento da presencia galega na feira é un proxecto que se espera pór en práctica na edición do ano que ven.
Fabiola Sotelo Blanco apunta a necesidade de vencer "a vantaxe que nos levan outras autonomías mediante unha presentación social de autores e da súa obra".
Damián Villalaín, responsable de Galaxia, considera que, anque a Xunta e as editoriais galegas colocaron "unha boa mostra" en Fráncfurt, cómpre levar a cabo esa promoción de autores.
Asegura que esta é unha idea que "se leva anos acariñando" e que vela levada á práctica pola organización basca "animou os galegos".
Villalaín considera que a acollida do libro galego en Fráncfurt foi "boa pero dentro da tónica insulsa da feira deste ano".
Apuntando que é aínda cedo para balances de acordos e negocios pero que ó parecer, o interese por traducir obras a outras linguas caeu "nos de sempre".
Máis de cen mil millóns da UE para reestructura-la flota en Marrocos
O presidente da Comisión de Pesca do Parlamento Europeo, Daniel Varela, informou onte en conferencia de prensa de que España recibirá un total de 117.607 millóns de pesetas de fondos europeos, estatais e autonómicos para financia-lo plan de reestructuración da flota de Marrocos.
A Comisión Europea confirmoulle ó Parlamento Europeo (PE) que presentará formalmente o 31 de outubro a proposta para financiar con 197 millóns de euros o plan de reestructuración da flota que pescaba en Marrocos, informaron onte, mércores, fontes comunitarias.
Daniel Varela explicou que a Comisión Europea presentará o 31 de outubro unha mobilización presupostaria de 35.000 millóns de pesetas procedentes dos Fondos do Instrumento de Flexibilización para palia-los problemas da falta de acordo con Marrocos e sinalou que solicitou a tramitación urxente desta partida para que poida aprobarse o 15 de novembro.
Así mesmo, dixo que o documento que regula a concesión dos fondos europeos é un pouco ríxido e anunciou que vai solicitar "unha maior flexibilidade para a súa distribución".
O conselleiro de Pesca, Enrique López Veiga, que acompañou a Varela na súa intervención, destacou que a súa prioridade é que estes fondos se destinen á recolocación da flota noutros caladoiros e apuntou que o despezamento dos barcos o considerará "nun último extremo, cando xa non haxa outras alternativas".
Por outra parte, Varela referiuse a que a presión do Goberno de España facilitou o debate comunitario sobre as medidas adoptadas con respecto á situación dos caladoiros de pescada no Gran Sol que, na súa opinión, son discriminatorias para o país.
Neste sentido, explicou que a Comisión de Pesca emitiu unha comunicación na que se recoñece que "non hai datos fiables sobre cómo está o stock da pescada" e anunciou que pedirá que se examine a situación dos bancos para abordar "unha recuperación real da pescada que non discrimine a ninguén, que será unha batalla longa".
O conselleiro de Pesca participou ademais na bendición do buque Novo Jundiña, unha embarcación da flota do Gran Sol, que tivo lugar no peirao.
"Flexibilidade"
O Executivo comunitario informou a comisión de Presupostos do PE de que a finais deste mes proporá utilizar para financia-lo dito plan o denominado "instrumento de flexibilidade" previsto no presuposto comunitario para gastos excepcionais.
Bruxelas presentará a final de mes un documento que recollerá tódolos detalles técnicos sobre a partida para financia-lo plan para reconverte-la flota, aínda que "a Comisión xa anunciou antes (en xullo) a cantidade dos 197 millóns de euros e a utilización da "flexibilidade".
Desta forma, os fondos para custea-lo plan de reestructuración dos barcos que pescaban en Marrocos procederán do dito concepto do presuposto do 2002, en vez do referente ás "accións exteriores", no que estaban previstos 125 millóns de euros para custear un eventual acordo pesqueiro con Marrocos e onde as marxes de financiamento eran máis estreitas.
O Consello de Ministros de Presupostos e o Parlamento Europeo tramitarán simultaneamente a proposta durante o mes de novembro, xunto co resto do proxecto de presuposto da Unión Europea para o ano 2002, de forma que o financiamento para o Plan de reestructuración da flota estea aprobado o próximo 12 de decembro.
Este anuncio ponlles fin ás especulacións sobre estas axudas, asegurou o grupo popular do Parlamento Europeo.
Os hoteis españois perden ata o 50% de reservas no Caribe
As empresas hoteleiras Sol Meliá, Riu Hoteles e Barceló, cunha forte implantación na zona do Caribe, perderon desde o 11 de setembro entre o 30 e o 50% das súas reservas nesa zona.
Fontes das tres compañías indicaron que a ocupación descendera nesa proporción por seren nesta temporada maioritariamente estadounidenses e canadenses os seus clientes, que anularon as súas prazas tralo 11 de setembro.
Para Sol Meliá a ocupación é moito menor que o ano pasado nestas mesmas datas, cun descenso próximo ó 30 por cento, "inda que sempre nesta temporada, que é a baixa, hai descensos nas reservas".
Da zona caribeña, Santo Domingo e Cuba manteñen unha certa normalidade, "estase aguantando a crise", pero en México, "temos grandes problemas, porque os clientes dos hoteis que temos no Caribe mexicano son maioritariamente norteamericanos".
Pola súa banda, un portavoz de Riu Hoteles indicoulle a Efe:
"Sufrimos un baixón moi importante na zona caribeña, que se pode centrar en torno ó 50 por cento, sobre todo debido a que a xente está esperando a ver qué é o que ocorre para decidirse a viaxar, e anula a reserva que tiña feita con anterioridade".
O maior problema para Riu é "dete-la nosa expansión nesa zona, onde temos 15 hoteis abertos, xa que estabamos crecendo moito alí, actuación que agora temos que deseñar de novo".
No tocante a Barceló, o descenso pode considerarse do 30 por cento na zona do Caribe, e nos 18 hoteis que a empresa ten en Estados Unidos, onde "notamos fundamentalmente a crise".
O portavoz de Barceló indicou que "o ano xa estaba sendo regular, polo que o atentado terrorista o único que fixo foi aumenta-la crise dun mal ano".
BP baixa dúas pesetas tódalas súas gasolinas pero mantén o gasóleo
BP, terceira compañía petrolífera do mercado español cun 11 por cento de cota de mercado, baixou a partir das 00.00 horas de hoxe dúas pesetas os prezos de tódalas gasolinas nas súas estacións de servicio da Península e Baleares e mantén os do gasóleo de automoción, informou onte a empresa.
Así, o prezo medio recomendado por BP da gasolina 'eurosúper' sen chumbo de 95 octanos situarase en 127,85 pesetas (0,768 euros) por litro, mentres que a nova gasolina 'eco súper' de 97 octanos pasará a custar 136,64 pesetas (0,821 euros) e a 'súper plus' sen chumbo de 98 octanos, 137,62 pesetas (0,683 euros) tras esta última rebaixa.
O cru segue á baixa
O barril de cru da Organización de Países Exportadores de Petróleo (OPEP) caeu o martes ós 19,48 dólares _3.591 pesetas_, o menor prezo rexistrado no derradeiro ano e medio, informou onte a secretaria do cártel con sede na capital austríaca.
Con 19,48 dólares, inferior en 15 centavos ó de 19,63 dólares _3.621 pesetas_ do luns e en 13 ó máis baixo deste ano _o que se vendeu o 9 de outubro pasado_, o barril de petróleo continúa estando por debaixo da cota dos 20 dólares, prezo sobre o que oscila desde os bombardeos de Estados Unidos sobre Afganistán.
Repsol rebaixa 4 pesetas tódalas gasolinas pero mantén o gasóleo
Repsol YPF, a primeira petroleira española, cunha cota de mercado do 45 por cento, baixou a medianoite pasada o prezo de tódalas súas gasolinas unha media de 4 pesetas por litro, e mantén o prezo dos gasóleos.
Dende onte á medianoite o prezo medio das gasolinas nas estacións de servicio servidas pola citada petroleira queda establecido así:
sen chumbo de 95 octanos ó redor das 124 pesetas, o da súper de 97 octanos nunhas 134 pesetas, o da súper de 98 octanos en 137 pesetas e o do gasóleo de automoción en 113 pesetas.
Con este descenso son xa oito as pesetas por litro de gasolina que rebaixou nos seus prezos nos últimos 15 días a citada petroleira.
Repsol súmase desta forma ós descensos dos prezos realizados por Cepsa, o pasado 16 de outubro, de tres pesetas en tódalas súas gasolinas, e de BP, o 17 de outubro, de dúas pesetas en tódalas súas gasolinas.
Ningún dos tres principais operadores petrolíferos de España baixaron os prezos dos gasóleos, que se manteñen no nivel marcado o 5 de outubro, data do último descenso dos combustibles realizado por Cepsa, BP e Repsol.
Esta reducción de prezos débese á caída das cotizacións internacionais dos carburantes, motivada pola baixada do petróleo, que antonte pechou a 19 dólares por barril.
O prezo medio do barril de cru da Organización de Países Exportadores de Petróleo (OPEP) caeu o xoves _por primeira vez desde xullo de 1999_ por debaixo da barreira dos 19 dólares, ó venderse a 18,54 dólares _3.424 pesetas_, informou onte o secretariado do cártel, con sede na capital austríaca.
O pasado mércores, o prezo medio do barril de 159 litros da OPEP reducírase ata os 19,07 dólares _3.522 pesetas_.
Desta forma, o prezo medio do barril da OPEP continúa por debaixo da cota dos 20 dólares, cantidade sobre a que oscila desde os bombardeos de Estados Unidos e os seus aliados sobre Afganistán.
O xoves foi o décimo noveno día consecutivo en que a mostra de sete tipos de cru da organización _sobre a que se calcula o prezo medio do barril do cártel_ continuou cotizando moi por debaixo da banda de fluctuación de entre 22 e 28 dólares.
Así, a OPEP estudia recorta-la cota de producción de cru para frea-la súa tendencia á baixa, segundo asegurou onte o ministro nixeriano de Petróleo, Rilwanu Lukman.
Lukman asegurou que "o nivel actual de prezos non lle satisfai ó cártel".
Os recortes de empregos e o bioterrorismo presionan os mercados europeos
Os mercados europeos estiveron presionados pola aparición de novos casos de terrorismo biolóxico en EEUU e polas sospeitas de ameazas en Europa, ademais dos anuncios de recortes de cadros de grandes empresas como Siemens, Commerzbank, Opel ou SAP.
O venres a publicación do forte descenso do índice de confianza empresarial en Alemaña en 4,5 puntos, ata os 85 enteiros, polo instituto para a investigación económica Ifo, arrastrou ós principais índices das bolsas europeas, que pecharon con fortes perdas.
Ó peche do venres, o Ibex 35 de Madrid depreciouse un 2,71 por cento, o FTSE 100 de Londres caeu un 1,92 por cento e o CAC 40 de París baixou un 1,69 por cento.
O DAX de Francfurt cedeu un 1,33 por cento, o MIB30 perdeu un 2,15 por cento, mentres o Ámsterdam Exchanges INDX descendeu un 1,50 por cento e o Swiss Market Index caeu un 0,36 por cento.
Os sectores máis castigados esta semana foron o da banca e aseguradoras e o tecnolóxico e de telecomunicacións.
Trala revisión á baixa das previsións de beneficios do grupo holandés de banca e seguros ING ata o 5 por cento, fronte ó 17 por cento prognosticado inicialmente, as súas accións baixaban case un 15 por cento ata os 26,60 euros.
O cuarto banco alemán, Commerzbank, anunciaba o luns o recorte de 3.400 empregos e o peche de 54 filiais adicionais ás xa previstas con anterioridade para aforrar ata 2003 uns 800 millóns de euros, mentres os seus títulos cedían un 7 por cento, ata os 16,21 euros.
EEUU
Os casos de terrorismo biolóxico en Estados Unidos, a ofensiva militar en Afganistán e a vaga de resultados de empresas marcaron a pauta en Wall Street esta semana, e crese que a seguirán marcando durante varios días máis.
Ó peche de antonte venres, a media Dow Jones de Industriais, o máis emblemático de Wall Street, situouse nos 9.204,11 puntos, tras perder 140 puntos ou un 1,5 por cento na semana, o que significa un descenso bastante moderado.
Pola súa parte, o índice Nasdaq, no que cotizan as principais empresas de novas tecnoloxías, ordenadores e internet, perdeu na semana 32 puntos ou un 1,9 por cento, para quedar nos 1.671,30 puntos.
Os editores galegos, contra a "política de compras" para axudas ó libro
A Asociación Galega de Editores emitiu un comunicado no que critica a Dirección Xeral de Política Lingüística pola "política de convenios e compras" a determinadas editoriais, xa que considera que é "arbitraria e pouco respectuosa cos criterios de igualdade e non discriminación".
A organización, que cualifica de "irreprochable" a actuación das editoriais beneficiarias, cre que é "inxusto" que sexa "un número moi limitado" as empresas que se beneficien de compras, que chegan a supera-los mil millóns de pesetas, apuntan.
Engade que esta situación contrasta coa "falta de apoio" da Xunta a proxectos de alto interese cultural, ós que moitas empresas editoras se ven obrigados a renunciar.
Denuncia ademais que se reduciron as axudas ó sector en función de "supostas limitacións presupostarias" e esíxelle a Educación que poña en marcha un plan de bibliotecas escolares, que facilite o acceso ós libros e á lectura.
Telefónica baixa un 15 por cento as chamadas provinciais a próxima semana
Telefónica de España baixará o custo das chamadas provinciais un 15 por cento a partir do vindeiro día 31 de outubro, informaron fontes da compañía.
Ademais, a partir do 1 de novembro o custo das chamada interprovinciais será un 14 por cento inferior ó actual e o das internacionais, un 9 por cento, sen que o prezo da cota de abonamento varíe das actuais 1.742 pesetas.
Con estas reduccións, Telefónica completa as esixencias establecidas para este ano pola Administración no denominado Price Cap, un sistema de prezos que regula os límites máximos de variación de tarifas en cada exercicio.
Concretamente, este sistema de prezos establecía unha baixada global das tarifas do 7 por cento para este ano, ó mesmo tempo que se fixaba unha suba da cota de abonamento de 300 pesetas (incremento que xa se aplicou totalmente).
Para o ano que vén, a baixada conxunta de tarifas terá de ser do oito por cento.
As petroleiras reuniranse con Fomento para analiza-los prezos do gasóleo
Os representantes das principais petroleiras que operan en España solicitáronlle unha reunión ó subsecretario do Ministerio de Fomento, Adolfo Menéndez, para analiza-la situación dos prezos do gasóleo, asegurou o secretario xeral da Asociación Española de Operadores de Productos Petrolíferos (AOP), Álvaro Mazarrasa.
Con esta medida, o sector quere responder ás críticas vertidas desde este Departamento pola escasa repercusión da baixada do barril de cru Brent nos prezos do gasóleo de automoción.
O secretario xeral da AOP indicou que a cotización internacional do gasóleo non se reduciu a penas no último mes, un feito baseado en razóns obxectivas, xa que en outono a demanda é "moi forte" e este producto rexistra os prezos máis elevados de todo o ano.
Lixeira suba do cru
O cru da OPEP apreciouse lixeiramente o venres pasado, tras cotizar o xoves ó seu nivel máis baixo en dous anos, anque se mantén moi por debaixo do límite mínimo establecido polo cártel petroleiro, que segue sen reaccionar á forte caída dos prezos, rexistrada tralos atentados terroristas en EEUU.
Segundo informaron onte en Viena fontes do secretariado da Organización de Países Exportadores de Petróleo (OPEP), o venres pasado, o barril (de 159 litros) do cártel vendeuse a 18,91 dólares _3.508 pesetas_.
Esa cotización é 37 centavos de dólar superior á da xornada anterior, a do xoves, cando a cesta de sete tipos de cru sobre a que se cotiza ese barril caeu por debaixo dos 19 dólares por primeira vez en dous anos.
"Tamén o prezo semanal da cesta-OPEP foi o máis baixo rexistrado no último bienio, pois rexistrou unha media de 19,31 dólares _3.582 pesetas_ durante a semana pasada, mentres que a cotización media de todo o mes de setembro foi de 24,29 dólares _4.506 pesetas".
Iraq reaccionou á forte caída dos prezos do cru instando os seus dez socios na OPEP para recortar inmediatamente a oferta por un total dun millón de barrís diarios.
O ministro iraquí de Petróleo, Mohammed Rasheed, propuxo esa esixencia do seu país nunha carta dirixida ó presidente de quenda do cártel e ministro alxeriano de Enerxía, Chakib Jelil.
Concretamente, Rasheed pide que se pacte o novo recorte da oferta antes da próxima reunión ministerial, prevista para o 14 de novembro.
Os seguros de automóbiles incrementaranse un 10 por cento o próximo ano
Os seguros de automóbiles das principais compañías automobilísticas subirán un 10 por cento no 2002, segundo as previsións das empresas, consultoras e asociacións do sector asegurador, recollidas por invertia.com.
Esta subida súmase á do 10 por cento practicada no presente exercicio.
Sen embargo é menor que outras subidas aplicadas nalgúns exercicios que nalgunhas ocasións chegou a subir ata un 25 por cento.
Para o 2002 prevense subas "moderadas" debido á caída de sinistralidade nun 5 por cento.
Desde a patronal Unesa explícanse as alzas no incremento da sinistralidade, que consome o 90 por cento das primas.
"As compañías vense obrigadas a cubrir tódolos custos da súa actividade cun 10 por cento das primas, e por iso soben as primas", sinala un portavoz da patronal.
Pola súa parte, desde a Asociación Europea de Automobilistas anímase ós usuarios de pólizas de seguro de automóbiles a reclamar ante o defensor do asegurado en caso de incrementos de prima sen presentar sinistralidade.
En caso de que o dito trámite fracase, animan a acudir á mesma Dirección Xeral do Seguros.
Fenosa réstalle importancia a posible OPA que lanzaría Repsol
Unión Fenosa non lle teme ó lanzamento de OPA, e séntese blindada ante calquera oferta hostil.
Este é o argumento máis repetido polo presidente da compañía eléctrica, José María Amusátegui, cada vez que un periodista lle pregunta por esta posibilidade e é o mesmo argumento que onte fontes próximas á eléctrica utilizaron para restarlle importancia á información difundida por elconfidencial.com, na que se dá por feito que a petroleira hispanoarxentina Repsol YPF ten previsto lanzar unha Oferta Pública de Accións sobre Unión Fenosa.
Interpreta elconfidencial.com que o proxecto de expansión de Repsol debería lanzarse internamente debido ás dificultades do acordo de intercambio accionarial coa brasileira Petrobras.
Ademais, desta forma, Alfonso Cortina "quitaría a espiña" da OPA "non nata" de Gas Natural sobre Iberdrola.
Ademais, segundo este diario, a operación contaría co apoio do vicepresidente, Rodrigo Rato e do presidente do BSCH, Emilio Botín.
Repsol YPF é unha empresa privatizada que aínda goza da acción de ouro do Estado e polo tanto do necesario visto e prace do Executivo para unha operación corporativa.
Pola súa parte, o BSCH é o banco de referencia de Unión Fenosa, presidida polo 'azul', José María Amusátegui.
O diario electrónico sinala que a operación "se encontra aínda nos despachos" no proceso de negociación da ecuación de canxe.
O que se interpreta como que Botín desexa desfacerse da herdanza industrial do antigo BCH (Dragados, Cepsa, etc).
Noutra orde de cousas, a patronal eléctrica Unesa confirmou que as tarifas eléctricas se verán recortadas no 2002 un 3% en cumprimento do compromiso adquirido polo Goberno no paquete de medidas urxentes liberalizadoras de reducir un 9% as tarifas en tres anos.
Nos últimos dous anos, as tarifas eléctricas xa baixaron un 6%, polo que para cumpri-lo compromiso, o Goberno debería de reducilas este ano un 3 por cento.
Sen embargo, a patronal está traballando por establecer un marco tarifario estable e transparente para os próximos anos que lles permita ás compañías acomete-los proxectos de investimento con certas garantías.
Neste sentido, o que desexa a patronal é que as tarifas estean ligadas ós custos de producción de forma similar a como fluctúan os prezos dos petrolíferos por parte dos operadores do mercado.
Isto permitiría acomete-los proxectos de investimento de mellora da calidade e cantidade do servicio para evita-la sombra do efecto California, segundo Diario 16.
O proxecto tarifario gozaría co visto e prace da Comisión Nacional da Enerxía (CNE) e estaría agora en mans do Executivo.
Por último, a eléctrica francesa EDF integrará as empresas europeas nas que ten participacións nun só grupo, dixo o seu presidente Francois Roussely, nunha entrevista onte en Le Figaro.
Aerolíneas Argentinas mantén o seu cadro pero reduce os soldos
A compañía aérea Aerolíneas Argentinas (AA) manterá a totalidade do seu cadro, integrado por 6.734 empregados, pero reducirá os seus salarios entre un 15 e un 20 por cento anque estes poderán compensar esta caída a través de accións da compañía canxeables nun prazo mínimo de tres anos, segundo explicou onte en rolda de prensa o vicepresidente executivo da aeroliña e presidente de Air Comet, compañía que controla o 70 por cento do capital de AA, Antonio Mata.
Segundo sinalou Mata, a compañía porá en marcha un sistema de xestión "diferente", baseado exclusivamente no de Air Comet, para reducir custos e incrementa-los ingresos de Aerolíneas, unha compañía que antes de declararse en suspensión de pagos o pasado mes de xuño, perdía mensualmente 7.360 millóns de pesetas (44,23 millóns de euros).
O vicepresidente de Aerolíneas explicou que a compañía recortará os seus custos entre un 25 e un 30 por cento, ampliará a súa flota, que actualmente consta de 50 aparatos cun valor de 128.800 millóns de pesetas (769,3 millóns de euros) en 23 avións en tres anos, retomará as súas rutas a Madrid, Brasil, Miami e as cidades australianas de Sidney e Auckland, aproximadamente, o 31 de outubro.
Así mesmo, explicou que AA abrirá novas rutas en destinos como Cuba, Israel e zonas de Asia e Oceanía.
En relación coa ampliación de capital da aeroliña nun prazo de 9 meses por valor de 9.200 millóns de pesetas (55,29 millóns de euros), Mata sinalou que esperan que o 70 por cento que actualmente Air Comet controla no capital de Aerolíneas Argentinas se reduza ata un 51 por cento dando paso a un maior protagonismo por parte de socios investidores.
Inditex alíase coa italiana Percassi para desenvolver Zara neste país
O grupo español Inditex e a compañía italiana Percassi constituíron unha sociedade de risco compartido para desenvolver en Italia a cadea de roupa Zara, que abrirá a súa primeira tenda nese país na vindeira primavera, informaron onte fontes empresariais.
Fontes da compañía española precisaron que o acordo alcanzado con Percassi, estensible ó resto das cadeas de Inditex (matriz de Zara), terá como primeiro resultado a apertura dunha tenda de Zara e outra de Oysho (especializada en lencería e roupa interior) en Milán no primeiro semestre do ano que vén.
O capital desta alianza repárteno Inditex, cun 51 por cento, e Percassi, co 49 por cento restante.
O grupo italiano conta con 120 tendas e ten experiencia no sector inmobiliario, aspecto que Inditex considerou determinante para o desenvolvemento da súa rede en Italia.
Segundo o grupo español, a chegada de Zara ó mercado italiano reforza o potencial de crecemento de Inditex en Europa, onde a empresa concentra os seus plans de expansión.
Inditex, que conta coas cadeas Zara, Pull and Bear, Massimo Dutti, Bershka, Stradivarius e Oysho, considera que Italia é un "mercado atractivo" polo seu tamaño e a súa especial sensibilidade pola moda.
Por outra banda un total de 25 directivos de Inditex executaron 667.000 opcións sobre accións da compañía, o que representa o 0,10 por cento do capital, a un prezo de 2,93 euros por cada título, informou a empresa á Comisión Nacional do Mercado de Valores (CNMV).
O plan de opcións sobre accións da compañía só continúa vixente para o conselleiro delegado da empresa, José María Castellano Ríos.
Galicia ten os carburantes máis caros e Cantabria os máis baratos
Os prezos dos carburantes entre unha estación de servicio e outra mantiveron unha notable diferencia durante o mes de setembro.
O mesmo litro de combustible superou as 25 pesetas en función da gasolineira que se elixiu para repostar, segundo se desprende dos datos que se publican no informe sobre os prezos de carburantes que realiza o Ministerio de Economía e que onte presentou a directora xeral de Política Enerxética e Minas, Carmen Becerril.
Ademais, Economía comparte a postura de Fomento contra as petroleiras pola non baixada do prezo do gasóleo.
As diferencias de prezos máis notables rexistráronse nos prezos do gasóleo de automoción e a gasolina súper con chumbo, onde o prezo entre unha estación de servicio e outra foi de ata 25,67 pesetas.
A marxe tamén foi notable, anque non tanto, no caso da gasolina sen chumbo que se situou nas 19,55 pesetas polo mesmo litro de carburante.
En canto ás medias de prezo rexistradas durante o pasado mes de setembro nas Comunidades Autónomas, as diferencias foron menos acusadas.
Así, no caso da gasolina sen chumbo a marxe foi de 2,09 pesetas, de 2,55 pesetas para a nova gasolina súper e de 1,75 pesetas para o gasóleo de automoción.
En canto ás comunidades con prezos máis baixos vólvense repeti-los casos habituais.
Entre as que comercializan os carburantes máis baratos sitúase Cantabria, mentres que entre as máis caras figura Galicia.
Deste xeito, durante o pasado mes de setembro o prezo máis barato da gasolina sen chumbo rexistrouse en Cantabria onde o litro deste carburante se vendeu a 133,44 pesetas, mentres que pola mesma cantidade de sen chumbo, o conductor que repostaba en Galicia tiña que desembolsar un total de 135,60 pesetas de media.
No caso da nova gasolina súper tamén se deu o mesmo caso ó comercializarse este tipo de carburante a 142,76 pesetas o litro, mentres que en Galicia o prezo se elevou ata as 145,25 pesetas.
Sen embargo, no caso do gasóleo de automoción Castela e León e Aragón desbancaron a Galicia como comunidades máis caras ó venderse alí o litro desta carburante a un total de 118,13 pesetas.
Non obstante, Cantabria mantívose como a máis barata ó comercializarse nas súas estacións de servicio o litro de gasóleo de automoción a unha media de 116,30 pesetas.
Cepsa rebaixa dúas pesetas o prezo do gasóleo e mantén invariable o das gasolinas
Cepsa, a segunda petroleira española, cunha cota de mercado do 23 por cento, baixou a pasada medianoite dúas pesetas o prezo do gasóleo de automoción, que se situará en 110 pesetas por litro, e manterá o das gasolinas.
A decisión de Cepsa, a primeira petroleira que baixa o gasóleo desde o pasado 5 de outubro, débese ó comportamento baixista deste carburante nos mercados internacionais.
A caída da cotización do gasóleo débese, segundo a compañía, ó debilitamento da demanda e á moderación das temperaturas durante este outono.
Cepsa precisou, non obstante, que o escenario económico mundial segue marcado pola inestabilidade.
Puleva gañou 12.246 millóns ata outubro, o 23% máis ca no 2000
O grupo alimentario Ebro Puleva, propietario da láctea galega Leyma, obtivo un beneficio neto de 12.246 millóns de pesetas (73,6 millóns de euros) nos nove primeiros meses do ano, o que supón un aumento do 23,3 por cento respecto do mesmo período do 2000, informou onte a empresa.
A cifra de negocio da compañía que preside José Manuel Fernández Norniella alcanzou os 287.000 millóns de pesetas (1.725 millóns de euros) ata setembro, cun incremento do 27,21 por cento, mentres que o Ebitda creceu un 13,2 por cento, ata os 32.100 millóns de pesetas (193 millóns de euros).
Ebro Puleva asegurou que estes resultados confirman un excelente ritmo de crecemento, moi superior á media do mercado, e destacou que o beneficio dos nove primeiros meses supera o do conxunto do ano 2000.
Segundo a compañía, os bos resultados obedecen á acertada estratexia de negocio, á evolución positiva das áreas de azucre, lácteos e arroz, e á recuperación do negocio do grupo en Chile.
"As previsións para o peche deste exercicio son moi optimistas", engadiu.
Por áreas de negocio, as actividades de azucre achegaron un resultado neto de explotación (EBIT) de 15.000 millóns de pesetas (90,2 millóns de euros), o que supón un aumento do 28,3 por cento, gracias ás mellorías agronómicas e ós procesos de optimización industrial iniciados, que permitiron mellora-la rendibilidade malia o nivel inferior das vendas.
Pola súa parte, o negocio lácteo rexistrou un resultado neto de explotación de 3.710 millóns de pesetas (22,3 millóns de euros), cun crecemento do 26 por cento derivado do transvasamento das vendas cara ás marcas e tipoloxías de maior valor engadido e rendibilidade.
O Estado rexistra un déficit de 676.200 millóns, un 0,6% do PIB, ata setembro
O Estado tivo un déficit nos nove primeiros meses do ano de 676.200 millóns de pesetas en termos de contabilidade nacional, cifra que representa un crecemento do 24,1 por cento respecto do mesmo período do ano pasado e equivale ó 0,6 por cento do PIB.
Segundo datos facilitados pola secretaria de Estado de Presupostos, Elvira Rodríguez, este déficit é o resultado duns ingresos de 14,52 billóns de pesetas, o 3,8 por cento máis ca no mesmo período do ano anterior, e uns gastos de 15,20 billóns de pesetas, co 4,6 por cento de aumento.
Rodríguez destacou que estas cifras son compatibles coa consecución do obxectivo previsto para final de ano, un déficit do Estado do 0,5 por cento do PIB, que será compensado cun superávit equivalente da Seguridade Social para logra-lo equilibrio.
En termos de caixa _que mide os ingresos e os pagos cando se efectúan e non cando se comprometen, como fai a contabilidade nacional_ o Estado tivo un déficit ata setembro de 1,65 billóns de pesetas, un 22,2 por cento máis ca en igual mes do ano anterior.
Pola súa banda, os ingresos non financeiros do Estado eleváronse nos nove primeiros meses do ano ata os 14,32 billóns de pesetas, o 3,4 por cento máis ca no mesmo período do exercicio previo, mentres que os pagos non financeiros alcanzaron 15,97 billóns de pesetas, o que supón un incremento do 5,1 por cento.
O BCE segue sen baixa-los tipos á espera de máis datos da inflación
O Banco Central Europeo (BCE) optou onte por esperar a ter máis datos sobre a inflación na eurozona para baixa-los tipos de xuro, pese ás presións políticas para que a entidade contribúa a estimula-la economía.
Na reunión quincenal de onte do seu consello de goberno, que foi por teleconferencia e sen rolda de prensa do seu presidente, Wim Duisenberg, o BCE deixou inalterados os tipos de xuro rectores no 3,75 por cento, tal como están desde o 17 de setembro.
Os mercados contan con que o banco emisor europeo reduza as taxas entre un cuarto e medio punto no seu próximo encontro o próximo 8 de novembro.
As deliberacións dos 18 membros do consello estiveron rodeadas dunha grande incerteza e divisións dos analistas sobre a decisión de manter ou non o prezo do diñeiro.
Á súa vez, os operadores dos mercados de divisas e valores cren necesario que o banco saia en apoio da economía da eurozona e saudarían unha baixada dos tipos para poder incrementa-los investimentos bolsistas.
Para esta medida, o BCE conta cunha marxe de manobra maior agora que minguaron as presións inflacionistas nos doce países do euro.
En Alemaña, consonte datos provisionais de seis estados federados, a inflación en outubro será do 2 por cento, un nivel que coincide co tope fixado polo BCE para garanti-la estabilidade dos prezos na eurozona.
En setembro, a inflación interanual na eurozona minguou ata o 2,5 por cento, fronte ó 2,7 por cento rexistrado en agosto, ó tempo que se espera un descenso ata o 2,4 por cento en outubro.
Por outra banda, o Pleno do Parlamento Europeo solicitoulles onte ós estados membros da zona euro que autoricen os bancos a abrir o 1 de xaneiro do 2002, co fin de facilitaren o paso á nova moeda.
Nunha resolución aprobada na Eurocámara, ínstase tamén ós bancos da zona euro para que abastezan con billetes de euro de baixa denominación os seus caixeiros automáticos durante os primeiros días do mes de xaneiro".
Expresa a súa preocupación pola ameaza potencial dun aumento dos prezos no período transitorio de paso ó euro, e recomenda que, trala adopción desta nova moeda, se sigan indicando os prezos en euros e na moeda nacional durante varias semanas.
O Banco Pastor gañou ata setembro 9.352 millóns de pesetas
O Grupo Banco Pastor obtivo un beneficio neto durante os nove primeiros meses deste ano de 9.352 millóns de pesetas (56,20 millóns de euros), o que representa un incremento do 0,4 por cento, informou onte a entidade á Comisión Nacional do Mercado de Valores (CNMV).
O beneficio neto do banco creceu un 20,1 por cento, ata alcanzar 8.560 millóns de pesetas (51,44 millóns de euros).
Na marxe de intermediación situouse en 31.160 millóns de pesetas (187,27 millóns de euros), o que supón un aumento do 13,4 por cento.
As comisións creceron case 1.000 millóns de pesetas (6,01 millóns de euros), cun incremento interanual do 10,5 por cento.
Na marxe básica, pola súa banda, ascendeu a 40.943 millóns de pesetas (246,07 millóns de euros), o que implica un incremento do 12,7 por cento, mentres que a marxe ordinaria ata setembro alcanzou 41.738 millóns de pesetas (250,85 millóns de euros), un 9,2 por cento máis.
A marxe de explotación operativa situouse en 12.987 millóns de pesetas (78,05 millóns de euros), un 31,7 por cento máis.
O coeficiente de explotación reduciuse desde o 64,2 por cento de setembro do ano pasado ó 61 por cento dos nove primeiros meses deste exercicio.
A taxa de morosidade do grupo situouse no 0,79 por cento e os fondos de insolvencias representan unha cobertura dos activos dubidosos do 166,7 por cento.
As dotacións por este concepto incrementáronse en 3.014 millóns de pesetas (18,11 millóns de euros) respecto das realizadas no mesmo período do ano anterior, como consecuencia da nova regulación do Banco de España.
O investimento crediticio supera o billón de pesetas (6.010,12 millóns de euros), un 16,5 por cento máis que en setembro do 2000.
O crédito comercial creceu un 28 por cento;
o de garantía real, un 15,7 por cento;
o de debedores a prazo, un 17,4 por cento e o de leasing, un 20,3 por cento.
Caruana asegura que o HSBC di que as contas non teñen relación con Gescartera
O gobernador do Banco de España, Jaime Caruana, dixo onte que as 138 contas do HSBC en España teñen un titular identificado, o Hong Kong and Shanghai Bank Republic Swiss, e engadiu que HSBC lle asegurou ó Banco de España que esas contas non teñen "ningunha relación" con Gescartera.
Jaime Caruana destacou que "tódalas contas" que hai na sucursal en España do grupo HSBC "teñen un titular identificado, que é un banco non residente, situado en Suíza, do mesmo grupo HSBC, e ese banco é o Hong Kong and Shanghai Bank Republic Swiss".
"Todas teñen o seu titular perfectamente identificado", recalcou Caruana, quen engadiu que "os servicios centrais do HSBC nos indicaron que non existe ningunha relación" entre as 138 contas e Gescartera.
Caruana destacou que "no sistema financeiro internacional, e polo tanto en tódolos países é normal e habitual que a banca estranxeira teña abertas contas con bancos doutros países".
Esta noite atrasáronse os reloxos unha hora, ás tres foron as dúas
Os reloxos atrasáronse onte unha hora e deron entrada ó horario de inverno.
Ás 3.00 horas volveron se-las 2.00 e deste xeito cumpriuse a Directiva Comunitaria que rexe o 'Cambio de Hora' e que afecta a tódolos países membros da Unión Europea.
O aforro na iluminación no sector doméstico en España, polo cambio de hora, desde finais de marzo ata finais de outubro, pode representar un 5 por cento, segundo os datos do Instituto para a Diversificación e Aforro da Enerxía (IDAE).
Se o consumo medio dunha familia española é de 3.200 quilovatios hora, o aforro sería de máis de 1.000 pesetas por fogar e máis de 10.000 millóns de pesetas para o conxunto deles.
Ademais, no sector de comercio e servicios se poderá alcanzar un aforro de enerxía do 3 por cento, o que supón máis de 1.000 millóns de pesetas, en concepto de reducción de consumo de aire acondicionado.
Ford España espera pecha-lo exercicio cun 30% máis de facturación
O conselleiro delegado de Ford España, José Manuel Machado, dixo que o actual exercicio se pechará cun 30 por cento máis de facturación que o ano pasado cando esta ascendeu a 4.128,31 millóns de euros (686.984 millóns de pesetas) e que supuxo un 2 por cento de aumento sobre o 1999.
Machado sinalou tamén que as vendas de Ford en España apuntan a un incremento de algo máis do 10 por cento, o que supoñería unha cifra de arredor dos 145.000 vehículos (turismos e industriais) e que a conta de resultados pode equilibrarse, despois das perdas 65,68 millóns de euros (10.929 millóns de pesetas) no 2000.
Por todo isto, Machado asegurou que "este ano estamos conseguindo os obxectivos marcados" e engadiu que o propósito de alcanza-la desexada eliminación de perdas <distinto tipo="outra_lingua">(break even)</distinto> xa se conseguira no mes de setembro.
Non obstante, o directivo da filial española de Ford admitiu que a producción de Almusafes no 2001 descenderá debido á caída das exportacións, compensada en parte, co aumento de vendas no mercado doméstico.
Para o ano que vén, Ford España a aposta é un crecemento de dous díxitos nas principais magnitudes económicas.
Bankinter pode ampliar un 20% do seu capital, estiman os analistas
A axencia de valores Ibersecurities mantén a súa recomendación "neutral" sobre Bankinter, ó considerar que esta entidade pode realizar unha ampliación de capital dun 20% nos próximos meses, o que xera incerteza e podería afectar negativamente ó valor dos seus títulos en bolsa.
Segundo esta axencia, e a pesar dos desmentidos de Bankinter sobre unha hipotética ampliación de capital, esta operación podería ascender a uns 500 millóns de euros, e soluciona a necesidade de financiamento extra para mante-lo negocio actual de productos hipotecarios.
Fomento aumenta nun 60% o investimento nas liñas de trens de proximidade
Os investimentos previstos pola Dirección Xeral de Ferrocarrís do Ministerio de Fomento nas liñas de proximidades crecerán un 60 por cento entre os anos 2003 e 2005.
Esta avaliación maniféstase nunha resposta do Goberno a unha pregunta parlamentaria do deputado socialista Miguel Ángel Heredia Díaz e, na documentación remitida polo Executivo sinálase que o programa plurianual para 2003 destes investimentos se nutre con 201,57 millóns de euros, pasa a 278,1 millóns en 2004 e culmina no 2005 con 322,87 millóns de euros.
Os expertos advirten dunha posible onda de fusións entre as eléctricas
Visto o visto, ningún sector está a salvo dos movementos corporativos.
Os exemplos son moi recentes.
Por un lado, Iberpistas/Aurea/Acesa.
Por outro, ACS/Dragados.
Mentres, os rumores son insistentes no sector bancario e no eléctrico tampouco podían faltar as quinielas pese a que aínda non se esqueceu da memoria a guerra montada en torno a unha eléctrica asturiana: Hidroeléctrica del Cantábrico.
Entre as 'utilities' atopámonos con empresas de tamaño mediano que son claras candidatas a que alguén as compre, ofrecendo polo tanto unha prima, e con empresas de gran tamaño e unha forte capacidade investidora que se converterán nas líderes do sector.
Unha posibilidade sería centrarse nas empresas obxectivo, pero é moi difícil acertar coa empresa que vai ser obxecto da oferta e cando se pode realizar esta.
Tamén se pode optar por investir nas que se converterán nas mellores.
Neste caso, os expertos recomendan evita-las que teñen un historial continuado de pagar en exceso polas súas adquisicións.
Tamén os rumores de consolidación afectan ó mercado eléctrico español.
De novo se especula sobre o interese das grandes 'utilities' europeas por seguir tomando posicións, tralo episodio protagonizado por Hidrocantábrico.
Ademais, a especulación xira en torno á posibilidade de cambios na organización accionarial e no cruzamento de participacións entre as empresas do sector.
O aumento da participación do Santander Central Hispano en Unión Fenosa freou de momento estes rumores.
A liberalización do mercado eléctrico europeo é outra das materias pendentes do sector.
O país que máis obstáculos está poñendo é Francia xa que exerce un monopolio en EDF, o que pon serias trabas á entrada doutras compañías no seu mercado, mentres está aproveitando a liberalización doutros mercados.
De todos modos, as eléctricas europeas contan cun importante atractivo fronte ás americanas.
Segundo os expertos, o escándalo de Enron en EEUU non é extrapolable a Europa co que as eléctricas do Vello Continente contan con máis atractivo.
Calidade da subministración
O real decreto de 27 de decembro do 2001 polo que se fixa a tarifa eléctrica para o 2002 non establece ningunha partida específica para plans de mellora da calidade de subministración eléctrica e da electrificación, segundo informa o Goberno en resposta a unha pregunta parlamentaria.
O executivo indica en contestación ó deputado do Grupo Mixto Francisco Rodríguez que "a actividade de distribución é unha actividade regulada e como tal ten unha retribución anual recoñecida e asegurada mediante os ingresos derivados das tarifas".
Engade o Goberno que na dita retribución se teñen en conta tódolos elementos necesarios para asegura-la calidade dos servicios de enerxía eléctrica.
Comeza hoxe o prazo para presenta-la declaración da renda
A Axencia Tributaria devolverá 7.779 millóns de euros a un total de 10,7 millóns de declaracións con dereito a devolución que se presentarán na campaña do IRPF, que comeza hoxe e que se prolongará ata o 1 de xullo.
Facenda prevé ingresar 4.684 millóns de euros polas máis de 3 millóns de declaracións positivas do total de 14 millóns de declaracións que se presentarán (un 4,3% máis), co que Facenda aboará unha cota diferencial neta (a diferencia entre o que ingresará e devolverá) de 3.094 millóns de euros, 21 millóns menos có exercicio pasado.
Non se espera que o BCE, que se reúne hoxe, varíe os tipos de xuro
O Banco Central Europeo (BCE), na súa reunión de comezos de mes, hoxe en Francfort, non se ocupará de cuestións de interese e deixará invariables as tasas bancarias, segundo estiman expertos.
O principal interese bancario está actualmente en 3,25 por cento.
O tema principal da reunión sería unha detallada análise dos riscos actuais para a estabilidade de prezos na zona euro.
Os elevados prezos do cru, o conflicto no Próximo Oriente e as difíciles negociacións salariais son considerados polos expertos un factor de risco para a estabilidade dos prezos.
O euro alcanza o valor máis alto dos últimos seis meses e sitúase a 0,91 dólares
O euro subiu onte ata os 0,9100 dólares no mercado de divisas de Francfurt nas primeiras horas da tarde, tras publicarse unha nova suba do desemprego de abril en Estados Unidos.
A moeda única alcanzaba así o seu valor máis alto dos últimos seis meses fronte ó billete verde, despois de iniciar onte a xornada a 0,9027 dólares.
O Banco Central Europeo (BCE) fixou o seu cambio oficial nos 0,9083 dólares.
As ganancias da divisa comunitaria foron atribuídas ó forte incremento en EEUU da cifra de desempregados, desde 5,7 por cento en marzo ó 6,0 por cento en abril, a maior porcentaxe desde agosto de 1994.
Nos últimos días multiplicáronse os murmurios sobre unha considerable desvalorización do dólar contra o euro e outras moedas fortes, debido ó enorme déficit estadounidense por conta corrente e á posibilidade de que Wáshington abandone a súa política dun "dólar forte" para fomenta-las exportacións.
Todos temos que rañar e os ciu-cataláns tamén
Na exposición Cataluña, terra de acollida, que pechou o 14 de abril no museo do Pobo Galego, a Generalitat de Cataluña volve co desequilibrio fiscal.
Con base nun estudio do Instituto de Análise Económica do CSIC sosteñen que no 2001 Cataluña tivo un saldo fiscal negativo de 6.569 millóns de euros.
Esto quere dicir que Cataluña lle pagou á Facenda do Estado 6.569 millóns de euros máis do que recibiu.
Segundo os datos que fixo públicos a Generalitat, o caso de Madrid aínda é máis desequilibrante, pois o saldo negativo alcanza os 8.086 millóns de euros.
Saldos negativos menores correspondéronlle á Comunidade Valenciana, 1.307 millóns;
Baleares, 825, e A Rioxa, 66 millóns de euros.
Galicia estaría na lexión dos saldos positivos con 1.699 millóns de euros e Andalucía chegaría ós 5.783 millóns.
Tamén con saldos positivos estarían o País Basco, 957 millóns de euros; Canarias, 1.013 millóns; Asturias, 1.393 millóns; Castela-A Mancha, 1.652 millóns, Castela e León, 1.769 millóns e Estremadura, 1.853 millóns de euros.
As comunidades máis mediterráneas e Madrid son, ¡ai!, contribuíntes netos.
Esto dos desequilibrios financeiros é unha vella teima non dos cataláns, senón dos que poderiamos chamar ciu-cataláns.
Loxicamente os máis ricos achegan máis a Facenda.
É obvio que Cataluña é máis rica que Galicia.
No 2000, Cataluña co 15,47 da poboación de España alcanzaba o 18,66 do seu PIB, mentres que a Galicia para o 6,79 da poboación correspondíalle o 5,48 do PIB.
Nese ano, o PIB per cápita de España estaba en 13.250 euros, en Cataluña subía ata 15.988 pero para Galicia baixaba ata 10.695 euros.
Esto quere dicir que Cataluña é máis rica que Galicia.
Pero, ¿canto do que recada Cataluña sae do consumidor galego?
Cataluña fai o 39,5% das súas vendas no resto de España, mentres que na propia rexión soamente factura o 29,8%.
Esas vendas tributan a Facenda e unha parte correspóndelle a Galicia.
Mágoa que entre tanto centro de estudios económicos como xa hai en Galicia ningún ata agora estudiase a achega galega ós tributos que Cataluña, Madrid e País Basco recadan na comunidade autónoma de Galicia.
Cando un galego ten dor de cabeza e toma unha aspirina paga impostos en Cataluña.
Unha comunidade coa cuarta parte do negocio da industria española e que vende no resto de España o 39,5 por cento das súas manufacturas, é como un varredoiro que xunta para encher o recolledor tributario en Barcelona.
Tamén falta un estudio que sinale a orixe da actual riqueza de Cataluña.
A función redistribuidora do Estado sempre tirou máis para Cataluña, se cadra porque tiña quen a defendese.
Hai un libro de historia publicado por Alianza Editorial en 1997 titulado España y las Españas.
O seu autor, Luis González Antón, escribe a propósito desta materia:
Os 'ciu-cataláns' non deixan esta teima.
Só eles traballan para a Facenda.
As cousas non son así.
Todos temos que rañar.
Os analistas advirten que o SCH está buscando un aliado na banca italiana
O presidente do Deutsche Bank destapou a caixa dos tronos e os analistas xa fan as súas cábalas sobre unha posible fusión no sector bancario europeo.
Algo se está xestando no sector e os analistas poñen no centro das súas quinielas a SCH.
A saída do capital de Dragados, Société Générale e a paralización da OPA de exclusión de Banesto, unido a unha próxima e posible venda da súa participación en Unión Fenosa estaría adiantando o que o presidente Emilio Botín estea preparando unha operación paneuropea.
Os que coñecen ben o banqueiro saben que non está polo labor de realizar unha fusión entre iguais xa que non crearía valor.
Baixo esta hipótese, Royal Bank of Scotland sairía das quinielas do Santander Central Hispano.
Fontes próximas á entidade británica explicaron que a fusión entre ámbalas dúas entidades crearía tamén problemas a nivel de cúpula directiva.
O mercado alemán tampouco mostra atractivo para a entidade española xa que "Deutsche Bank e ABN Amro son demasiado grandes mentres que Commerzbank ten ratios baixas" explica Pablo García, xestor de carteira de Credit Lyonnais Securities Spain.
O experto engade que Francia queda descartada debido ós problemas políticos cos que se encontrou o SCH".
Manuel Gómez, vicepresidente da entidade suíza Clariden Bank, ve como algo moi improbable "o feito de que Emilio Botín poida chegar a entenderse cos banqueiros alemáns ou ingleses.
Son banqueiros con perspectivas asimétricas do sector e do negocio bancario".
Por descarte, Italia é o país que soa con máis forza para un posible movemento corporativo.
San Paolo IMI podería ser unha boa opción de compra para o SCH xa que ten un tamaño perfecto e un negocio parecido e complementario.
Cunha capitalización bolsista de 16.881 millóns de euros non suporía ningún problema de absorción para o SCH que conta cunha capitalización bolsista de 48.503,96 millóns de euros.
Este non é o único tándem que hai en Europa.
BBVA conta cun 15 por cento de Banca Nazionale do Lavoro (BNL).
O BBVA, que ata agora tiña tres postos no consello, controla na actualidade o 14,96 por cento de BNL e, xunto á aseguradora Generali e os institutos bancarios italianos Monte Paschi di Siena e Popolare di Vicenza, integra o chamado "pacto de sindicato", que suma o 30,34 por cento do capital.
O fundador de Ferrovial dálle o visto e prace á fusión de Dragados e ACS
A fusión entre Dragados e ACS non é indispensable, anque resultaría lóxica.
É a reflexión que fixo Rafael Del Pino, fundador do Grupo Ferrovial, en Radio Intereconomía.
O actual presidente da Fundación Rafael Del Pino tamén negou que o sector constructor estea excesivamente concentrado.
O histórico empresario asegura que está afastado do mundo da construcción e que o seu é ocuparse da fundación que leva o seu nome.
Sen embargo, non dubidou en expresa-lo seu parecer sobre a compra do 23,5 por cento de Dragados por parte de ACS.
"Os obxectivos que debe perseguir unha empresa son prestarlles un bo servicio ós seus clientes, satisface-las súas necesidades, vixia-los custos, ter bos resultados e crecer.
Hai distintos procedementos para conseguir eses obxectivos;
eu desexo que ACS o consiga e Dragados siga prosperando".
Na entrevista, o fundador de Ferrovial e actual presidente de honor do grupo, puxo en dúbida que a fusión entre as dúas compañías _algo que considera lóxico, pero non indispensable_ termine coa competencia, en caso de producirse.
"A cota de mercado que pode chegar a representa-la unión de Dragados e ACS pode ser unha porcentaxe moi pequena, do 4 ou 5 por cento, sen chegar a representar unha cota tan elevada que chegue a elimina-la competencia".
Respecto da compañía que fundou en 1952, Ferrovial, asegura sentirse "tranquilo cos xestores actuais", entre os que se encontra o seu fillo, Rafael del Pino y Calvo-Sotelo, como presidente.
Del Pino engade que Ferrovial "é unha empresa sólida e nos seus balances sempre prevaleceu o rigor".
O patriarca do sector da construcción en España explicou os comezos de Ferrovial.
Deixou o cargo de director na compañía Vías y Construcciones xa que a empresa non colmaba as aspiracións de expansión ás que Rafael del Pino aspiraba.
Así, "xorde a inquietude de crea-la miña propia compañía constructora, pensei que tiña que cambiar de actividade e comecei a traballar pola miña conta".
Os libreiros españois apostan en Ourense polo prezo fixo nos libros
O colectivo de libreiros españois aposta polo prezo único e fixo dos libros como forma de asegurar que estes cheguen en igualdade de condicións a toda a cidadanía, segundo se puxo de manifesto no XVIII Congreso Nacional de Libreiros, organizado pola Confederación Española de Gremios e Asociacións de Libreiros (Cegal) e a Federación de Libreiros de Galicia, que se celebrou en Ourense do 1 ó 4 de maio.
Nun comunicado, este colectivo sinalou, entre outras conclusións do congreso, a aposta pola modernización e a calidade, que terá, entre outros efectos, a posta en marcha dunha web que poña ó alcance dos cidadáns tódolos libros presentes no mercado español.
Estes profesionais apostarán ademais pola librería cultural coa creación de grupos específicos de traballo para o seu desenvolvemento.
Segundo explicou a Europa Press un asesor de Cegal, José María Barandiarán, o 65 por cento das librerías españolas desenvolven algún tipo de actividade cultural, como presentacións de libros ou conferencias, e algunhas contan incluso con programación diaria.
Estes actos son "un bo instrumento para achega-lo lector ás librerías", engadiu o libreiro.
Outra das conclusións é potencia-la realización por parte das librerías dun autodiagnóstico como empresas, dirixido a mellora-lo seu nivel de competitividade e profesionalidade.
Neste sentido, tamén se alentarán as fórmulas de colaboración e creación de sinerxias que permitan o aforro de custos así como a mellora da posición da librería.
Os asistentes ó congreso decidiron tamén busca-la internacionalización do traballo mediante liñas de acción compartidas con libreiros latinoamericanos.
Por último, o congreso denunciou a "situación inxusta da existencia de prácticas monopolísticas" nas relacións empresariais entre provedores e libreiros, actuacións que supoñen un "auténtico freo" para o desenvolvemento das librerías.
Por esa mesma razón, no encontro celebrado en Ourense, instouse á Cegal para desenvolver propostas de traballo, tanto no eido interno cos propios libreiros, coma externo cos provedores.
Cepsa incrementa nun 3 por cento o seu beneficio no que vai de exercicio
Cepsa, a segunda petroleira española por cota de mercado, obtivo un beneficio neto de 121,56 millóns de euros no primeiro trimestre do ano, o que supón un incremento do 3 por cento respecto do mesmo período do 2001, informou onte a compañía.
Pola contra, o beneficio operativo reduciuse un 8 por cento, ata 162,97 millóns de euros, e a cifra de negocio descendeu un 12 por cento para situarse en 2.521,3 millóns.
O resultado operativo caeu nas áreas de Exploración e Producción e Petroquímica, e mantívose na de Refino e Distribución gracias á venda do 5,125 por cento da Compañía Loxística de Hidrocarburos (CLH) á empresa canadense Enbridge, operación que proporcionou unha plusvalía neta de 50 millóns de euros.
Na área de Exploración e Producción, o beneficio operativo reduciuse un 75 por cento, ata 3,23 millóns de euros, pola baixada da cotización internacional do petróleo, que no caso do brent _de referencia en Europa_ caeu un 18 por cento respecto do primeiro trimestre do 2001.
As actividades de exploración e producción achegaron un 2% do beneficio operativo consolidado.
O PIB creceu un 2% no primeiro trimestre, estima o Banco de España
O Producto Interior Bruto (PIB) creceu no primeiro trimestre do 2002 contra o dous por cento respecto do mesmo período do ano anterior, consonte o último informe de conxuntura do Banco de España difundido onte.
A pesar de que esta taxa é inferior en catro décimas á do trimestre anterior e en 1,5 puntos á dun ano antes, o Banco de España considera que o proceso de desaceleración da economía española tendeu a remitir nos primeiros meses deste exercicio.
O informe explica que o crecemento económico entre xaneiro e marzo se baseou no impulso do consumo e a construcción, xa que as exportacións e o investimento en equipo "non dan mostras claras de recuperación, inda que si parece que detiveron a deterioración que caracterizou a súa evolución na segunda metade do 2001".
Se estes datos se confirman, agrega, a economía española "estaría xa superando unha fase de desaceleración que se caracterizou pola súa benignidade", por mor da súa curta duración.
Non obstante, o Banco de España recorda que, para consolida-la recuperación, é necesario que o investimento empresarial inicie un período de crecemento sostido e que as exportacións retomen o seu dinamismo, de modo que ámbalas variables se convertan nos motores da nova fase expansiva.
Consonte o informe, a demanda interna creceu entre xaneiro e marzo cerca do 2,3 por cento, tres décimas menos ca no trimestre precedente, mentres que o sector exterior fixo unha achega negativa dunhas tres décimas, semellante ó período previo.
A moeda única europea gaña un 5 por cento fronte ó dolar nun só mes
O euro gañou un 5 por cento fronte ó dólar nas últimas catro semanas, ante a incerteza sobre a recuperación da economía e o elevado déficit por conta corrente en EEUU.
Onte, a moeda única subiu ata os 0,9183 dólares, o maior valor dos últimos sete meses, nun ambiente pesimista sobre a evolución do billete verde, inda que ó redor das 08.30 horas GMT baixara ata os 0,9151 dólares.
Estas fluctuacións veñen dadas polas dúbidas xurdidas nos mercados financeiros sobre a recuperación da economía de EEUU e a preocupación polo déficit comercial.
O presidente da patronal basca e a decana de Deusto entran no BBVA
O presidente da Confederación Empresarial Basca (Confebask), Roman Knorr, e a decana da Facultade de Ciencias Económicas La Comercial, da Universidade de Deusto, foron nomeados novos conselleiros do BBVA, segundo fontes da entidade.
A estas dúas novas incorporacións, que supoñen a entrada da primeira muller no consello e dun novo representante do tecido empresarial basco, únense a xa coñecida do ex conselleiro delegado do Banco Popular, Ricardo Lacasa, tal e como aprobou onte o consello de administración da entidade bancaria.
Para empresarios imnovadores
A Comisión Europea estreou un novo sitio web, Gate2Growth.com, co obxectivo de axudar ós empresarios a poñer en marcha, financiar e desenvolve-las súas empresas.
O servicio serve de portal a redes de empresarios, investidores e prestadores de servicios financiados pola Comisión Europea.
Entre as entidades integrantes atópase I-TecNet, un lugar de encontro para investidores de capital de risco en tecnoloxías en etapas temperás de desenvolvemento.
Crece un 3 por cento o beneficio das cinco grandes entidades bancarias do país
O beneficio neto atribuído das cinco maiores entidades financeiras do país _o banco Santander Central Hispano (SCH), Banco Bilbao Vizcaya Argentaria (BBVA), La Caixa, Banco Popular e Caja Madrid_ aumentou no primeiro trimestre do ano un 2,9 por cento e situouse en 1.756,6 millóns de euros.
O resultado conxunto destas entidades estivo condicionado pola crise en Arxentina, que se traduciu nun aumento das dotacións ás entidades filiais do SCH e BBVA e na diminución do resultado de empresas participadas, sobre todo, de BBVA e La Caixa.
Tamén influíron substancialmente a desaceleración da economía, que minguou o negocio recorrente; o estreitamento de marxes, e a volatilidade dos mercados de capitais, que minaron as achegas por operacións financeiras e os ingresos por comisións.
O moderado crecemento de beneficios conseguido neste trimestre pola gran banca española contrasta coa dos tres primeiros meses do 2001, cando aumentaron cerca dun 27 por cento.
Caruana explica que o expediente ó BBVA non afectará á súa solvencia
O gobernador do Banco de España, Jaime Caruana, asegurou onte que os feitos que deron lugar ó expediente disciplinario aberto ó BBVA "carecen de impacto material" sobre a solvencia e a rendibilidade do grupo e son "illados e alleos por completo" á evolución do sistema bancario español.
Así o indicou no Congreso dos Deputados onde resumiu as actuacións que deron lugar á apertura do expediente disciplinario ó Banco Bilbao Vizcaya Argentaria (BBVA) e a dezaseis dos seus administradores e altos directivos.
Nas súas primeiras declaracións públicas sobre o caso, ratificou que a primeira información que tivo relativa ós feitos foi o 19 de xaneiro do 2001 _cando os presidentes do BBVA lle comunicaron uns resultados extraordinarios de 37.343 millóns de pesetas ou 224,4 millóns de euros no 2000_ e que non llo comunicou ó ministro de Economía, Rodrigo Rato, ata o 18 de outubro dese ano.
O BBVA constitúe unha referencia internacional e conta cuns elevados recursos propios e unha ratio de solvencia do 12,6 por cento, precisou.
Explicou que, tras te-la primeira información dos feitos o 19 de xaneiro, os Servicios de Inspección do Banco de España comezaron a traballar e elaboraron un informe que concluíu o 11 de marzo e que, despois, foi remitido á Axencia Tributaria e á Comisión Nacional do Mercado de Valores (CNMV).
Tras coñece-lo informe, a Comisión Executiva do Banco de España decidiu incoar un expediente disciplinario ó BBVA, ás doce persoas que foran membros da Comisión Delegada Permanente do Consello de Administración do BBV entre o 15 de marzo de 1997 e a data da fusión con Argentaria e a outros catro altos cargos relacionados cos feitos.
Ó mesmo tempo, o Banco de España solicitou información ó BBVA sobre os feitos, documentación que foi remitida o 12 de abril do 2002, tralo cal a Audiencia Nacional requiriu os datos e suspendeu o procedemento sancionador iniciado polo Banco de España, que non poderá reanudarse ata que haxa sentencia firme.
Tras resumi-los feitos, Caruana destacou a "dificultade" para detecta-lo tramado financeiro do BBVA no exterior, debido á antigüidade dos feitos, o seu carácter opaco e a súa instrumentación.
Mentres, o conselleiro delegado do BBVA, José Ignacio Goirigolzarri, reiterou onte nunha reunión con analistas financeiros que as contas secretas do banco en paraísos fiscais nunca serviron para facer pagos ilícitos, ó tempo que negou calquera irregularidade na compra das súas filiais americanas.
Goirigolzarri afirmou que desde esas contas non se fixo ningún pago ilícito e destacou o feito de que fora o propio banco o que tomara a decisión de regulariza-lo patrimonio que mantiña oculto.
España e Portugal salvan as ganancias do banco, de 587 millóns
A banca polo miúdo en España e Portugal e, en menor medida, os resultados das filiais do Banco Bilbao Vizcaya Argentaria (BBVA) en América, salvaron a conta de resultados do banco no primeiro trimestre, no que a entidade acusou a rebaixa de tipos e a menor actividade en valores e fondos de investimento.
O beneficio neto atribuído de 587 millóns de euros que o BBVA logrou no primeiro trimestre do ano é un seis por cento superior ó do período xaneiro-marzo do 2001 e baseouse principalmente no negocio polo miúdo en España e Portugal, que achega ós resultados do banco un 23,4 por cento máis, ata 274 millóns de euros.
O negocio de banca en América achegou ó beneficio atribuído do grupo no primeiro trimestre uns 60 millóns de euros, un 17,6 por cento máis, en tanto que México _outra das áreas de negocio do banco_ caeu un 9,9 por cento, ata 100 millóns de dólares.
Segundo fontes do BBVA, a situación en México era previsible, debido á forte caída de tipos _a referencia máis utilizada pasou en 12 meses do 17,01 ó 7,34 por cento_, anque se "paliou" cun forte incremento de comisións.
Neste sentido, indicaron que pese ós resultados do primeiro trimestre, o obxectivo é que México achegue ó beneficio do grupo no 2002 un 15 por cento máis que no pasado exercicio, ó tempo que destacaron que a peche de marzo o seu nivel de eficiencia estaba no 47,7 por cento, cando hai ano e medio estaba no 55 por cento.
Os soldos dos altos directivos subiron o pasado ano unha media do 4,5 por cento
Os salarios dos altos directivos das empresas españolas subiron o ano pasado unha media do 4,5 por cento, 1,8 puntos porcentuais por encima da inflación (que foi do 2,7 por cento), a pesar da ralentización da economía mundial e dos atentados do 11 de setembro.
Estes datos están incluídos no informe Top Management Compensation Report, elaborado pola consultora Watson Wyatt, que analiza a evolución salarial de 21 categorías directivas en compañías de Europa e Estados Unidos.
O director xeral de Watson Wyatt, Alfonso Jiménez, dixo onte que se as empresas españolas queren conte-los salarios "é importante que dean exemplo de rigor na alta dirección".
Segundo Jiménez, "é cada vez menos xustificable" que a alta dirección teña aumentos superiores ó 4 por cento e o resto dos traballadores quede no 2 por cento.
O informe de Watson Wyatt diferencia entre a Dirección Xeral, cuns salarios que subiron un 4,9%, e os postos de Alta Dirección (directores de área ou departamento), cun 4,5 por cento máis.
Martín Villa abandona a presidencia de Endesa, que ocupará Pizarro
O presidente de Endesa, Rodolfo Martín Villa, que deixará o cargo o próximo martes, despois de cinco anos, tres meses e tres días, conservará a presidencia de Endesa Italia (antes Elettrogen) e será conselleiro de Endesa Chile ata cumpri-los 70 anos, é dicir durante dous anos e medio.
Martín Villa, que presidirá tamén a Fundación Endesa, será substituído á fronte da primeira eléctrica española por Manuel Pizarro, ata agora vicepresidente, segundo explicou el mesmo na conferencia de prensa previa á Xunta de Accionistas de hoxe, venres.
Na despedida, o conselleiro delegado da eléctrica, Rafael Miranda, destacou, en ton emocionado, o "gran labor" de Martín Villa e eloxiou o seu "estilo encomiable e a súa capacidade humana".
Segundo Miranda, estes cinco anos foron "unha das etapas máis constructivas, dinámicas e creativas, e na que máis se transformou a compañía".
Martín Villa dixo que os anos pasados á fronte de Endesa foron "moi importantes para min" e mencionou como "decepción" a frustrada fusión con Iberdrola, operación que, segundo subliñou, "era boa desde o punto de vista empresarial".
Afirmou ademais que a decisión de deixa-lo cargo "é a mellor solución", pero admitiu que se vai con dúbidas:
"Os luns, mércores e venres penso que debo irme;
os martes, xoves e sábados, que teño que quedar, e os domingos descanso".
Martín Villa destacou a "capacidade e coñecemento da casa" do seu sucesor, Manuel Pizarro, que é conselleiro de Endesa desde 1996 e vicepresidente desde hai catro anos.
Neste sentido, subliñou que a designación de Pizarro "non formula discusión ningunha" en Endesa e recordou que, por primeira vez, a eléctrica elixirá ó seu presidente entre os membros do consello de administración.
Sobre a liña que pode imprimir o futuro presidente, Miranda dixo que Pizarro "tomou parte en tódalas grandes decisións" de Endesa e que, polo tanto, "cabe esperar que a estratexia sexa razoablemente estable".
Martín Villa referiuse tamén á situación do sector eléctrico para dicir que "non é necesario modificar nada fundamental na Lei do Sector Eléctrico".
Non obstante, precisou que cada certo tempo é necesario reflexionar sobre "certas modificacións", en especial sobre o sistema tarifario.
Recordou Martín Villa neste sentido que as tarifas están agora ó nivel de 1990.
As ganancias de Dragados caen un 2,6% arrastradas pola crise arxentina
O beneficio neto do Grupo Dragados baixou no primeiro trimestre de 2002 un 2,6 por cento en comparación cos tres primeiros meses do 2001 e situouse en 39,4 millóns de euros, anunciou onte a compañía.
O resultado de explotación, segundo a empresa, creceu un 6 por cento no primeiro trimestre ata os 50,2 millóns de euros.
O importe neto da cifra de negocios no primeiro trimestre do ano foi de 1.189 millóns de euros, o que representa un crecemento do 9,2 por cento respecto do mesmo período do 2001, mentres que a facturación agregada alcanzou os 1.280 millóns de euros, un 8,4 por cento máis ca no pasado ano.
A compañía atribúe o descenso do resultado neto á diminución do negocio de concesións en Arxentina, á reducción do total da participación directa e indirecta en CODAD, a sociedade concesionaria do aeroporto de El Dorado (Colombia), trala súa venda en setembro do pasado ano a Aurea, e ó descenso das plusvalías extraordinarias que se xeraron no primeiro trimestre do pasado ano pola venda de activos non estratéxicos.
Segundo Dragados, a área de Servicios rexistou un crecemento na súa facturación durante os tres primeiros meses do ano do 7,5 por cento ata alcanza-los 307,7 millóns de euros.
Pola súa parte, o negocio de Construcción subiu as súas vendas nun 9,2 por cento ata os 682,8 millóns de euros, e no Industrial aumentaron nun 13,4 por cento ata os 224,9 millóns de euros.
Polo contrario, a área de Concesións diminuíu a súa facturación un 13,6 por cento, ata quedar en 33,8 millóns de euros.
O beneficio antes de impostos foi de 55 millóns de euros no primeiro trimestre, cun aumento do 13,7 por cento na división de Construcción, do 31 por cento na Industrial mentres que o de Concesións caeu un 29,1 por cento pola menor actividade no mercado arxentino.
ACS colleita un 20 por cento máis de beneficios
O beneficio neto atribuído do grupo ACS creceu no primeiro trimestre de 2002 un 20 por cento respecto do mesmo período do ano anterior e alcanzou os 32,54 millóns de euros, comunicou onte a sociedade á Comisión Nacional do Mercado de Valores (CNMV).
A empresa presidida por Florentino Pérez remitiu onte unha comunicación ó organismo supervisor coa presentación dos resultados ós analistas, na que destaca a recente operación de adquisición ó SCH do 23,5 por cento do capital de Dragados, operación que cualifica como "un paso estratéxico para converterse nun dos líderes" do sector.
Segundo os datos facilitados pola empresa, o importe neto da cifra de negocio consolidado foi de 967 millóns de euros cun crecemento do 14 por cento respecto dos 841 millóns de euros do mesmo período do ano anterior.
O grupo constructor ACS, que negou ter intención de absorber nos próximos meses a totalidade da súa competidora Dragados e situar á resultante como a primeira sociedade do sector, obtivo un resultado antes de impostos de 49,3 millóns de euros un crecemento do 18,7 por cento respecto dos 41,5 millóns de euros do mesmo período do ano anterior.
A área de construcción, cun beneficio neto de 32,5 millóns de euros e un crecemento do 20,2 por cento respecto do ano anterior, representou o 45,8 por cento da facturación da empresa.
Endesa advirte que as tarifas da electricidade non cobren os custos das empresas
O conselleiro delegado de Endesa, Rafael Miranda, afirmou onte que os prezos da electricidade non son "suficientes" para cubri-los custos das empresas tralas "repetidas" baixadas das tarifas, o que "pon en cuestión a viabilidade do conxunto do sistema".
Miranda participou na Xunta de Accionistas da compañía, a última presidida por Rodolfo Martín Villa, que deixará o cargo o próximo martes en mans de Manuel Pizarro, ata agora vicepresidente.
O conselleiro delegado de Endesa subliñou que se as tarifas deixan de recolle-los custos reais, porase en risco a viabilidade do sistema e "o cumprimento dun dos seus obxectivos esenciais, a seguridade da subministración".
Neste punto, Martín Villa pediulle incentivos ó Goberno para que as empresas aborden os investimentos necesarios para aumenta-la marxe de capacidade.
Segundo o conselleiro delegado de Endesa, a marxe de reserva reduciuse en España un 85 por cento entre 1997 e 2001, a pesar dos 9.163 millóns de euros investidos en xeración nese período.
IBM, líder en vendas de software por riba de Oracle
IBM arrebatoulle o ano pasado o primeiro posto en termos de vendas de software de bases de datos totalmente novas ó líder establecido durante moito tempo: Oracle, segundo un informe no que se analiza a industria.
Oracle segue sendo o rei do segmento do software para bases de datos relacionais;
ese segmento representa o 80 por cento do mercado global de bases de datos que factura 8.840 millóns de dólares.
Non obstante, descendeu ó posto número 2 debido a que as súas vendas de novas bases de datos diminuíron de 2.970 millóns de dólares anuales a 2.830 millóns.
Noutros aspectos, Oracle perdeu terreo respecto da plataforma para servidores Windows de Microsoft, pero mantivo o seu liderado sobre a plataforma Unix.
Os ingresos totais de IBM por bases de datos subiron a 3.060 millóns de 2.940 millóns no ano 2000.
IBM conta hoxe en día con aproximadamente unha ducia de productos de bases de datos, que funcionan con calquera sistema operativo, desde Windows e Unix ata mainframes máis antigas.
Softbank perde 761 millóns de euros en 2001-2002
O banco de investimento en internet Softbank rexistrou unha perda neta de 88.800 millóns de iéns (761,83 millóns de euros) no exercicio fiscal 2001-2002, fronte a un beneficio neto de 36.600 millóns de iéns (313,99 millóns de euros) no ano anterior, informou o grupo.
Sen embargo, os ingresos de Softbank aumentaron un 2,1 por cento con relación ó exercicio precedente, ata 405.300 millóns de iéns (3.477,07 millóns de euros), pero a compañía perdeu 17.600 millóns de iéns (150,97 millóns de euros) nos seus investimentos e 13.600 millóns de iéns (116,66 millóns de euros) por cargas de interese.
A perda operativa foi de 23.900 millóns de iéns (205,01 millóns de euros), debido principalmente a unha minusvalía de 18.000 millóns de iéns (154,40 millóns de euros) rexistrada na súa rama de infraestructuras para a rede de internet de banda ancha.
Pola contra, a empresa obtivo un beneficio de 24.900 millóns de iéns (213,58 millóns de euros) gracias ó cambio, que marcou un descenso do ien respecto do dolar.
Indra entra con forza en Portugal
A empresa líder do sector español de tecnoloxías da información, Indra, fusionouse coa portuguesa CPC, no que supón un paso máis na súa consolidación no mercado portugués, consonte informou esta semana a empresa nun comunicado oficial.
A través dun acordo polo que achega á filial que ten no país veciño e desembolsa 10 millóns de euros, Indra adquire un 60 por cento da nova compañía, que se pasará a denominar Indra CPC, e mantén a opción de compra, ó que transcorran tres anos, do 40 por cento restante.
Deste xeito, Indra CPC pasará a converterse nunha das oito primeiras compañías do mercado portugués de servicios de tecnoloxías da información, cuns ingresos previstos para este ano que están en torno ós 30 millóns de euros e cun cadro que acolle 400 profesionais do sector.
A empresa ten entre os seus clientes as operadoras de telefonía Portugal Telecom (PT) e Optimus Telecomunicacións; o primeiro grupo industrial do país veciño, Sonae Industria, xunto á empresa enerxética Galpenergía, o Instituto de Comunicacións de Portugal (ICP), o grupo de distribución SAG e mailo Banco Comercial Portugués (BCP).
Entre a Administración Pública, Indra xa xestionaba ata o de agora os pasaportes e visados en Internet para o Ministerio de Administración Interna, ademais doutros proxectos para a Forza Aérea Portuguesa, a Navegación Aérea e o Metro de Lisboa, entre outros traballos que xa realizaba no país luso.
O presuposto do departamento de Cochón para este ano supera os 2.263 millóns de euros
Sanidade dedica 10.286 euros á loita contra a droga, un 8,6% máis que o exercicio pasado
A Consellería de Sanidade incrementou este ano nun 8,67% o seu presuposto para a loita contra a droga, á que dedicará 10,2 millóns de euros (1.712 millóns de pesetas).
A suba dos fondos deste programa é superior ó crecemento medio dos orzamentos sanitarios, que experimentan un incremento dun 6,22%.
A Sanidade galega conta en 2002 con 2.263,7 millóns de euros (376.647 millóns de pesetas), 132,7 millóns de euros máis que no exercicio pasado.
O Pleno do Parlamento de Galicia vén de aprobar recentemente os presupostos da Comunidade Autónoma de Galicia.
Así, e no que se refire á Consellería de Sanidade e ó Servicio Galego de Saúde, o seu presuposto consolidado para o presente ano acada os 2.263,7 millóns de euros (376.647 millóns de pesetas).
Este presuposto supón que, para o conxunto da política sanitaria, destinaranse 132,7 millóns de euros máis que no pasado ano, o que representa un 6,22% de incremento.
O orzamento destinado a sanidade supón, no 2002, o 31,5 por cento do total do presuposto consolidado da comunidade autónoma de Galicia.
A Consellería de Sanidade acada no 2002 un presuposto de 2.150,7 millóns de euros (357.858 millóns de pesetas).
En termos absolutos este orzamento supón un incremento respecto do 2001, de 2.051,3 millóns de euros (341.310 millóns de pesetas).
No referente ó incremento do presuposto da Consellería de Sanidade en termos homoxéneos hai que situalo nun 11,1%, respecto ó inicial do 2001.
A cantidade dedicada a gastos de persoal acada, no 2002, os 27.226.375 euros (4.350 millóns de pesetas), é dicir, un 9,69% máis que no ano 2001, en termos homoxéneos.
Os investimentos da Consellería de Sanidade (capítulo VI), ascenden a 19.630.137 euros (3.266 millóns de pesetas), o que supón, na comparación homoxénea, un incremento do 6,65 por cento respecto do exercicio pasado.
De acordo con isto, de cada 100 euros do seu presuposto, a Consellería de Sanidade destina no 2002: 46,99 euros a gastos de persoal, 1,71 a gastos en bens correntes e servicios, 16,03 a transferencias correntes e 35,28 euros a gastos de capital.
O presuposto da Consellería de Sanidade distribúese no presente ano en tres programas:
o primeiro, denomínase Dirección e Servicios Xerais de Sanidade, e está dotado con 2.099 millóns de euros (349.361 millóns de pesetas).
O segundo, chamado Protección e Promoción da Saúde, está dotado con 51 millóns de euros (8.485 millóns de pesetas), é dicir, un 12,30 por cento máis que o pasado ano.
Dentro deste programa inclúense fundamentalmente os presupostos destinados a Saúde Pública, que no presente ano conta con 30.917.412 euros (6.642 millóns de pesetas), é dicir, un 13,42 por cento máis que no 2001, e Loita contra a Droga, para o que están presupostados 10.286.404 euros (1.712 millóns de pesetas), o que supón un 8,67 por cento máis que o ano anterior.
O terceiro dos programas é o denominado elaboración e difusión estatística que ten un presuposto inicial de 67.186 euros (11.179.000 pesetas).
Considerando o presuposto da Consellería de Sanidade para o presente exercicio, de cada 100 euros presupóstanse 88,01 euros para a Protección e Promoción da Saúde, 11,87 para a Dirección de Servicios Xerais, e 12 céntimos de euro para o programa de estatística.
Inversións: 74,7 millóns de euros
O Servicio Galego de Saúde incrementa o seu presuposto no presente ano con 126,9 millóns de euros (21.108 millóns de pesetas) máis que o ano pasado.
En total o presuposto do Sergas para este exercicio acada os 2.205,7 millóns de euros (367.005 millóns de pesetas), o que supón un 6,10% de incremento respecto ó 2001.
O capítulo 1, dedicado a gastos de persoal, acada os 935,9 millóns de euros, (155.722 millóns de pesetas), o que supón un incremento do 6,04% respecto a 2001.
Este presuposto permite que se produza unha consolidación de 367 prazas.
No capítulo dedicado a investimentos, o Servicio Galego de Saúde conta cunha dotación inicial para o presente ano de 74.755.948 euros (12.438 millóns de pesetas).
Este importe adecuouse ás necesidades de gastos previstas para este exercicio no que se está a traballar, entre outras, en tres obras dun extraordinario volume: o Plan director do Hospital Juan Canalejo (xa iniciado), o Plan Director do Complexo Hospitalario de Ourense e o novo Hospital de Lugo.
Asemade, continúanse a executar outras obras de gran importancia como son o Plan Director do Hospital Comarcal de Valdeorras e dos Complexos Hospitalarios de Pontevedra e Arquitecto Marcide de Ferrol.
Igualmente rematarase e equipararase o edificio D (radioterapia e medicina nuclear) do Hospital Clínico de Santiago.
De acordo con todo o antedito, o Sergas destina de cada 100 euros do seu presuposto para o 2002: 42,34 euros para gastos de persoal, 23,50 en bens correntes e servicios, 30,60 para transferencias correntes e 3,47 para investimentos e outros.
O aforro financeiro das familias creceu o pasado ano por primeira vez desde 1995
O aforro financeiro neto das familias no 2001 _diferencia entre adquisicións de activos e empréstitos_ alcanzou os 8.338 millóns de euros, un 47,5% máis que no 2000, co que rompe a liña descendente que se mantiña desde 1995.
Segundo o Banco de España, as adquisicións netas de activos financeiros por parte das familias ascendeu no 2001 a 53.436 millóns de euros, un 0,57 por cento máis que no 2000, en tanto que os pasivos contraídos (préstamos) sumaron os 45.097 millóns de euros, un 5,01 por cento menos que o exercicio anterior.
O aforro financeiro neto das familias foi de 27.139 millóns de euros en 1995, 24.224 millóns en 1996, 22.220 millóns en 1997, 17.306 millóns en 1998, 11.122 millóns en 1999 e 5.651 millóns de euros en 2000.
Comisiones ve a nova Lei financeira como unha "ameaza" sobre as caixas
Comisiones Obreras considera que as emendas sobre caixas de aforro introducidas polo Partido Popular ó Proxecto de lei financeira son a materialización dunha ameaza que se cinguía sobre o sector e supoñen "o principio do proceso de apropiación das caixas".
Para este sindicato, a posibilidade de que as caixas emitan cotas participativas _como propón o PP_ e que os seus posuidores _os chamados cuotapartícipes_ poidan entrar nos órganos de goberno das entidades supón un cambio da natureza xurídica destas entidades financeiras.
O PP propón nas súas emendas que as caixas de aforro poidan emitir cotas participativas _títulos negociables similares ás accións, con participación en beneficios, pero sen dereitos políticos_, o que lles permitiría a estas entidades financeiras reforza-los seus recursos propios.
Comisiones Obreras critica tamén a posibilidade de que os copartícipes poidan crear un sindicato, con voz nas asembleas xerais das caixas, así como a posibilidade de que teñan dereito de subscrición preferente en posibles ampliacións de capital.
As emendas do PP, engade o sindicato, "reforza o control dos grupos de interese dominante dunha entidade e supoñen un paso atrás moi importante con respecto á representación democrática, aberta e transparente da sociedade civil".
Pola súa banda, a conselleira andaluza de Economía e Facenda, Magdalena Álvarez, afirmou onte que a futura Lei financeira estatal é unha vulneración clara do Estatuto de autonomía e das competencias desta comunidade e supón unha falta de respecto á democracia.
Álvarez dixo que o PP presentou primeiro un proxecto light, pero "a medida que se coñecen as emendas, máis perigo para Andalucía ten a lei".
Tamén criticou que coa nova lei a capacidade de decisión sobre Cajasur dependa do Ministerio de Economía, o que segundo Álvarez mostra "o cinismo do PP, que di que politizámo-las caixas, pero se a decisión a ten Rato (o ministro de Economía), eso non é politización".
O cambio tranquilo
A chegada de Manuel Pizarro á presidencia de Endesa prodúcese sen sobresaltos.
O consello de administración da primeira eléctrica española deulle onte carácter oficial a algo que xa era oficioso desde que se frustrou a fusión entre Endesa e Iberdrola, e faino sen espaventos, sen manobras estrañas, sen argucias tácticas... faino enarborando a bandeira do cambio tranquilo tan de moda no terreo político.
Martín Villa levaba despedíndose dos seus colaboradores desde o ano pasado.
Nos últimos días fíxoo dos periodistas, dos accionistas e, onte, do consello de administración.
Repetiu sen cesar a palabra 'gracias', dedicou e dedicáronlle numerosos eloxios, deulle a benvida a quen rexerá os destinos da primeira eléctrica española e realzou a súa traxectoria profesional para resaltar que Pizarro era a persoa idónea para substituílo.
"Actividades máis senatoriais" ocuparán agora a Martín Villa.
O ata agora presidente de Endesa será o máximo responsable da compañía en Italia, formará parte do directorio de Endesa Chile e farase cargo da Fundación da primeira eléctrica española ata os 70 anos _idade máxima que fixan os estatutos da compañía_.
Mentres, Pizarro asume unha nova responsabilidade na súa carreira profesional.
Ese é un dos motivos polos que no sector xa empezaron a facerse eco de que o seu cargo de presidente da Confederación Española de Caixas de Aforro (CECA) _onde ten o seu despacho e onde se pode localizar frecuentemente_ pode interferir nas súas responsabilidades á fronte da primeira eléctrica española.
Pizarro terá que compaxina-lo seu labor á fronte das caixas, dos seus cargos na Bolsa e da súa presidencia de Ibercaja coa xestión de Endesa, un cargo que require unha especial dedicación nun momento no que se negocia co Goberno un novo marco regulatorio e no que, ademais, se debate no Congreso dos Deputados a planificación enerxética para os próximos anos.
Neste cambio tranquilo, nesta transición houbo un personaxe clave que garantiu o seu éxito: Rafael Miranda.
O conselleiro delegado de Endesa, como primeira man executora da compañía, conseguiu que o paso da 'era Martín Villa' á 'era Pizarro' se produza sen sobresaltos, e ofrecendo o suficiente apoio para que a chegada do novo presidente se perciba como un cambio tranquilo.
Facenda enviou datos erróneos sobre os ingresos que serán corrixidos nuns días
A Axencia Tributaria remitiulles durante os últimos días a un número indeterminado de contribuíntes, pero que afecta ós traballadores de numerosas empresas, datos erróneos sobre os ingresos obtidos no ano 2001, que segundo fontes da Axencia, se deben a un erro informático no cambio de pesetas por euros.
Segundo diversos casos que puido confirmar Efe, o erro é dobre:
por un lado eleva á alza os ingresos declarados polas empresas, e por outro duplica ese ingreso erróneo, é dicir, que os soldos declarados polas empresas non só están equivocados, senón que foron sumados dúas veces pola mesma cantidade inexacta.
A comparación dos datos remitidos pola Axencia Tributaria e os ingresos reais dos contribuíntes permitiu constatar que os datos chegaron a ser multiplicados por máis de tres:
cidadáns con ingresos inferiores ós 100.000 euros recibiron un impreso no cal se lles imputan máis de 300.000, é dicir, unha diferencia superior ós 200.000 euros, ou 33 millóns de pesetas.
Os operadores do teléfono de información que figuraba no escrito de Facenda foron onte incapaces de resolve-las dúbidas formuladas polos interesados.
O gabinete de prensa da Axencia Tributaria negou que o problema fose importante, pero fontes da mesma Axencia que responderon á alerta das empresas sinalaron que o erro afectaba a un número de sociedades que non podían determinar, pero de certa extensión, debido a un fallo do programa informático na transformación das pesetas en euros.
As mesmas fontes afirmaron que a equivocación será corrixida nuns días, pero que descoñecían se os contribuíntes que recibiron información errónea recibirán unha nova comunicación, cos datos verdadeiros, nas próximas semanas.
Os beneficios netos de Telefónica Móviles subiron un 85,3 por cento ata marzo
Os beneficios netos de Telefónica Móviles creceron un 85,3 por cento no primeiro trimestre do ano, respecto do mesmo período do ano anterior, ata os 286,7 millóns de euros, segundo os datos desta multinacional.
Os ingresos por operacións eleváronse a 2.261,6 millóns de euros, un 16,6 por cento máis e o Ebitda (resultado antes de impostos, intereses e amortizacións) creceu un 22 por cento e situouse en 916,6 millóns de euros.
A nota do grupo explica que o incremento de ingresos se debeu principalmente ó aumento do parque de clientes e de tráfico cursado tanto en minutos, que creceu o 16,4 por cento, coma de mensaxes curtas, un 37,5 por cento superior.
O número de clientes activos xestionados por Telefónica elevouse ós 30,8 millóns, cun incremento interanual do 21 por cento e unha ganancia neta de 965.000 clientes.
Telefónica Móviles superou os 17,3 millóns de clientes, un 21,5 por cento máis que hai un ano e 521.000 clientes máis respecto de decembro do 2001.
As ganancias de Gas Natural sitúanse preto dos 192 millóns de euros
O beneficio neto consolidado do Grupo Gas Natural no primeiro trimestre do exercicio 2002 alcanzou os 192,8 millóns de euros, o que representa un incremento do 10,3 por cento respecto do mesmo período do ano anterior, informa a empresa nun comunicado.
Este resultado inclúe o efecto da desvalorización da moeda arxentina, a un tipo de cambio 1 dólar/2,95 pesos arxentinos, así como a plusvalía xerada pola venda do 13,25% de Gas Natural México e a amortización da totalidade dos fondos de comercio xerados pola adquisición de participacións na distribuidora colombiana Gas Natural ESP e nas brasileiras CEG e CEG RIO.
O cash-flow do primeiro trimestre do 2002 alcanzou os 322,6 millóns de euros, un 2,2 por cento superior ó primeiro trimestre do 2001, mentres que o beneficio operativo bruto (ebitda) ascendeu a 483,9 millóns de euros, un 7,7% máis.
O importe neto da cifra de negocios foi de 1.473,8 millóns de euros.
Knorr defende a transparencia dos fondos do bispado de Bilbao en Jersey
O presidente da patronal basca Confebask, Román Knorr, recentemente nomeado novo conselleiro do BBVA, dixo onte que os investimentos do bispado de Bilbao a través do BBVA Privanza en Jersey "son absolutamente transparentes e están dentro da máis absoluta legalidade".
En declaracións ós periodistas tralo seu encontro co secretario xeral do PSE, Patxi López, Knorr sinalou que, anque aínda non tomou posesión como novo membro do Consello de Administración do banco, está "absolutamente convencido de que o feito de que os investimentos fosen canalizados a través dun banco subsidiario do BBVA nun país catalogado como paraíso fiscal non quere dicir que sexa un investimento absolutamente ilegal ou opaco".
"Ó contrario, como otros investimentos noutros territorios, neste caso, a transparencia é absoluta e está dentro da máis absoluta legalidade", recalcou Knorr.
Documentos
Noutra orde de cousas, o xuíz da Audiencia Nacional Baltasar Garzón decidiu non admitir a trámite o recurso presentado pola Fiscalía Anticorrupción pola entrega de orixinais ó BBVA, por considerar que "en ningún momento existiu risco ningún de perda, alteración ou destrucción de documentos".
No auto, o xuíz aclara ademais ó fiscal David Martínez Madero que "nin se entregaron documentos orixinais á dita entidade, nin en ningún momento se pretendeu facelo", co que cualifica de "inexacta e inxusta procesualmente para o xulgado" as afirmacións que incluía o recurso do fiscal.
O prezo do petróleo da OPEP alcanza o seu maior valor no que vai de ano
O prezo medio do barril de petróleo da OPEP subiu ó seu nivel máis alto no que vai de ano ó estabilizarse o luns en 25,95 dólares por barril, informou onte en Viena a Organización de Países Exportadores de Petróleo (OPEP).
O venres pasado, o prezo do barril do cártel aínda se encontraba en 25,66 dólares, mentres que a media da semana anterior foi de 24,99 dólares por barril (de 159 litros).
O prezo medio do cru viviu nos últimos meses unha forte alza, pasando desde os 22 dólares por barril o 11 de marzo, a 23 dólares o 18 de marzo, 24 dólares o 28 de marzo e finalmente 25 dólares o 1 de abril do 2002.
Desde entón o prezo estivo de forma estable sempre por encima dos 25 dólares e encóntrase así xusto en medio da banda preferencial establecida pola OPEP, que é de entre 22 e 28 dólares.
A subida débese á actual inestabilidade política en Oriente Medio, o que provocou que hoxe o prezo do petróleo estea seis dólares por encima do seu nivel do pasado mes de febreiro.
Noutra orde de cousas, Qatar reiterou onte que se opón a calquer incremento da producción de cru para o terceiro cuadrimestre do presente ano.
Non entrou na política por amor á enerxía
Victoriano Reinoso y Reino foi tentado para entrar na política galega.
O 3 de setembro de 1989 publicouse en El Correo Gallego a entrevista que o cronista mantivo co entón conselleiro delegado de Unión Eléctrica-Fenosa.
Agora que o reloxo da vida de Reinoso se detivo para sempre pode ofrecer certo interese reproducir algunhas das ideas daquela conversa co, había pouco, nomeado conselleiro-delegado no seu despacho da Coruña.
En vésperas das eleccións autonómicas de 1985 falárase de que Coalición Galega convidara a Reinoso para entrar na política.
Catro anos despois, sentado fronte a el, pregunteille cómo fora.
"Aquelo foron uns contactos que houbo no seu momento para unha oferta concreta como candidato á presidencia da Xunta.
Eu non considerei oportuno incorporarme á política porque tiña e teño un reto con esta sociedade que é Galicia, con Galicia, a través da empresa que é Unión Eléctrica Fenosa, onde me sinto moi identificado.
Creo que estamos a facer un labor tamén importante para o desenvolvemento de Galicia.
Naquel momento e, desde logo, neste momento, non teño ningunha intención de cambiar.
Non sería prudente para min o cambiar a aposta".
Reinoso chegou a Fenosa en 1973, como adxunto ó director xeral que era Julián Trincado.
Fuerzas Eléctricas del Noroeste, S.A. (Fenosa) naceu en 1943 e en 1955 absorbeu á Sociedad General Gallega de Electricidad (SGGE) para iniciar unha veloz carreira para dotar a Galicia da enerxía eléctrica necesaria para o seu desenvolvemento.
Os grandes investimentos de Fenosa para construír encoros como As Conchas, Castrelo, Belesar, Os Peares, Velle, etc., en tempos en que as tarifas non daban para afrontar as amortizacións, a eléctrica ten que dar entrada no seu accionariado a capital alleo.
En 1958 foi nomeado conselleiro Emilio Botín S. de Sautuola y López.
O ano seguinte toman participacións no capital de Fenosa, que xa ascendía a 2.130 millóns de pesetas, Hidroeléctrica Española, Iberduero, Electra del Viesgo e Unión Eléctrica Madrileña.
En 1971 finou o fundador de Fenosa, Pedro Barrié de la Maza.
A compañía xa tiña catorce centrais hidroeléctricas co 38% da potencia instalada nos ríos galegos e botaba a andar a primeira térmica de Sabón.
A crise do petróleo de 1973 foi un duro golpe, pero foron capeando o temporal.
En 1982 nace Unión Eléctrica-Fenosa por fusión de ambas as dúas e a empresa resultante fixa a súa sede social en Madrid.
Galicia perdeu a súa empresa eléctrica.
Está por estudiar se os empresarios galegos puideron deter a perda de poder do capital indíxena na eléctrica.
O caso é que Fenosa viña facendo dúas ampliacións de capital por ano para facerlle fronte e levar adiante o grande investimento para a explotación mineira de Meirama que comezou a producir enerxía en 1980.
Era cando soaba aquelo de "a terra é nosa e non de Fenosa".
Galicia producía case o 12 por cento da enerxía térmica de España e máis do 20 da hidroelectricidade.
Tiña perfecto dereito a contar cunha das grandes empresas eléctricas de España, pero en 1982 tivo que casar con Unión Eléctrica, que deixara de ser Unión Eléctrica Madrileña en 1970 cando se fusionara con Eléctricas Leonesas, onde Trincando fora executivo.
Naquel setembro de 1989, anotei estas palabras de Reinoso:
"A enerxía hidroeléctrica realmente foi o gran desenvolvemento eléctrico de Galicia nos anos 40, 50 e incluso 60...
Nos anos 70 e 80 desenvolvéronse de forma importante os recursos mineiros de carbón que tiña Galicia, que son os lignitos pardos, anque a CE nin sequera o denomina carbón.
É un combustible de baixo poder calorífico, pobre..."
Facenda comezará hoxe ou mañá as primeiras devolucións do IRPF
A Axencia Tributaria ten previsto iniciar hoxe ou, a máis tardar o venres, as primeiras devolucións do Imposto sobre a Renda das Persoas Físicas (IRPF) de 2001 ás máis de 10,7 millóns de declaracións con dereito a devolución, informaron fontes deste organismo.
Os contribuíntes que recibirán antes as devolucións serán aqueles que presentaron as súas declaracións a través de internet e os que o fixeran nos primeros días da campaña, que comezou o pasado 2 de maio e se estenderá ata o 1 de xullo tanto para as declaracións a ingresar como a devolver.
O prazo medio de devolución deste ano será inferior a 28 días.
Desta maneira, antes de que acabe a campaña da renda, a metade dos declarantes recibirá a súa devolución e antes de final de xullo máis do 80 por cento terá nos seus petos os cartos da devolución.
Facenda prevé que nesta campaña da renda se presenten máis de 14 millóns de declaracións de IRPF, das que o 76 por cento do total ten dereito á devolución.
O importe que terá que devolve-la Axencia Tributaria a estes contribuíntes alcanza os 7.779 millóns de euros.
Polo contrario, prevé ingresar un total de 4.684 millóns de euros polas máis de 3 millóns de declaracións positivas, co que a cota diferencial neta _diferencia entre a cota total a devolver e a cota a ingresar_ será de 3.094 millóns de euros, 21 millóns menos ca na campaña anterior.
A Axencia Tributaria sinala que a evolución histórica do período medio da devolución reflicte un descenso "notable" desde os 119 días de media nas devolucións da campaña de 1992 ata os 28 días fixados para esta campaña.
De feito, no 2001 as devolucións comezaron o día 26 de maio, dez días despois que este ano.
Pola súa parte, as devolucións rápidas a contribuíntes non obrigados a declarar comezaron a mediados de marzo e a finais de abril realizáronse 740.000 devolucións por un importe de 184 millóns de euros, o que supón un 31 por cento máis en número de devolucións e un 35 por cento máis en importe ca no mesmo período do ano pasado.
Zapatero propón axudas directas e non a través do sistema fiscal para as familias
O secretario xeral do PSOE, José Luis Rodríguez Zapatero, apostou onte por que a maioría das axudas ás familias sexan directas e non a través da política fiscal e dixo que España sofre, como consecuencia da estratexia de Aznar, un "atraso enorme na política de axuda á familia".
Rodríguez Zapatero fixo estas manifestacións trala súa reunión cos representantes e expertos nesta materia dos gobernos e federacións socialistas, un encontro celebrado na sede de Ferraz e que coincide co Día Internacional da Familia.
O líder do PSOE apuntou que unha política de familia para un país avanzado ten que ter unha "vocación universal e non solo asistencial" e lamentou que España sexa o país de Europa que "menos axudas recibe".
Recordou o plan de familia presentado polo PSOE, orientado a resolve-la baixa taxa de fecundidade, a través de axudas por fillos, cara á incorporación da muller ó traballo e ás persoas dependentes e maiores, onde existe "un baldeiro importante".
Durante a súa intervención referiuse expresamente ós mozos, como parte desta política, e declarou que estes tamén teñen dereito a unha convivencia familiar, ó tempo que criticou que o Goberno non lle dea resposta á "situación de desemprego precaria" deste colectivo; ó seu difícil acceso á vivenda; á falta de axudas para os fillos; e ó pouco número de escolas infantís.
No seu proxecto, que foi presentado en marzo, o PSOE propón o establecemento dunha prestación económica de 3.005 euros (500.000 pesetas) polo nacemento do segundo fillo de 6.010 euros (un millón de pesetas) para o terceiro e cada un dos seguintes, así como a creación dunha rede de escolas infantís para atender a 250.000 familias.
Con este plan, realizable en cinco anos, os socialistas pretenden situar a España na media europea de axuda ás familias _un billón de pesetas_.
Suspéndese durante unhas horas a cotización de Gas Natural por rumores de venda
A Bolsa de Madrid pechou onte cunha suba do 0,35 por cento, nunha sesión que, pese á festividade madrileña de San Isidro, foi máis animada do que cabería esperar polos rumores de venda de accións de Gas Natural por parte do seu máximo accionista, Repsol.
Así, ó peche do mercado, o Índice Xeral recuperou 2,88 puntos, un 0,35 por cento, e situouse nos 830,02 puntos, mentres que o Ibex-35 ganou 58,50 puntos, o 0,72 por cento, para establecerse en 8.162,10 unidades.
A sesión de onte rexistrou, pese á festividade de San Isidro, un volume de actividade habitual, 1.720 millóns de euros, concentrados a maior parte en Telefónica, o BBVA e Repsol.
Pese a iso, a atención do mercado estivo centrada en Gas Natural, cunha cotización que foi suspendida pola Comisión Nacional do Mercado de Valores en torno ás 14,00 horas, cando estaba rexistrando un descenso do 3,88 por cento ata os 21,03 euros.
Anque se descoñece o motivo concreto desta suspensión, no mercado existe o rumor de que o principal accionista da empresa catalana, Repsol _que posúe o 47,04%_ estaría desprendéndose de accións de Gas Natural no mercado.
Froito destes rumores, a empresa petrolífera pechou onte a sesión coa segunda maior subida do mercado, un 6,79 por cento, o que lles permitiu ós seus títulos elevarse ata os 14 euros.
Tamén chamou a atención do mercado a recuperación do 0,37 por cento do BBVA, tras anunciar onte mesmo a integración da súa filial BBVA Finanzia co seu banco por Internet Uno-e (do que posúe o 51 por cento).
Repsol vende parte de Gas Natural para quedar só co 24% da compañía
A compañía petroleira Repsol venderá o 23% de Gas Natural a través dunha colocación en bolsa de carácter institucional, o que lle permitirá reduci-la súa débeda en 4.900 millóns de euros, segundo un comunicado da empresa enviado onte á Comisión Nacional do Mercado de Valores (CNMV).
A venda deste 23% por cento das accións de Gas Natural rebaixará a participación de Repsol na compañía gasista do 47% do capital a só un 24%.
Repsol di que "os fondos procedentes da oferta privada se destinarán principalmente á reducción da débeda financeira".
A rebaixa estimada de 4.900 millóns de euros no seu endebedamento conseguirase tanto polos ingresos en caixa coa venda dos títulos de Gas Natural, que algúns analistas estiman en máis de 2.000 millóns de euros, como polo cambio de método de consolidación da compañía gasista nas contas de Repsol.
Como efecto desta perda de peso no capital da compañía gasista, Gas Natural deixará de consolidar ó 100% nas contas de Repsol e pasará a facelo de maneira proporcional, o que reduce o endebedamento financeiro nuns 2.890 millóns de euros, segundo o comunicado da petroleira.
Este cambio na maneira en que Gas Natural consolidaba as súas contas tamén reducirá o saldo de intereses minoritarios en 2.335 millóns de euros, segundo Repsol.
Consecuentemente, a ratio de endebedamento de Repsol descende do 43,4% ó 37%, incrementándose ademais a liquidez neta da compañía en 1.607 millóns de euros.
A venda de accións de Gas Natural reportaralle unhas plusvalías netas antes de impostos de 1.060 millóns de euros, segundo informou a empresa.
A venda vaise realizar mediante a colocación dun único tramo institucional a través dunha oferta privada de venda de accións destinada a fondos de pensións, aseguradoras, entidades de crédito, fondos de investimento e sociedades de valores.
Por outra parte, os beneficios da petroleira hispano arxentina Repsol YPF caeron o 49,2 por cento no primeiro trimestre do ano respecto do mesmo período do 2001 debido, en parte, á crise arxentina, informou onte a empresa.
A compañía comunicoulle á Comisión Nacional del Mercado de Valores (CNMV) que Repsol YPF tivo un beneficio neto de 302 millóns de euros no primeiro trimestre do 2002.
As ganancias de Telefónica caen un 72 por cento ata os 121,1 millóns de euros
Telefónica S.A. gañou 121,1 millóns de euros no primeiro trimestre do ano, o que supón un 72% menos que no primeiro trimestre do 2001, anque sen conta-lo efecto da crise arxentina crecerían un 10,1%, informou onte a empresa.
Telefónica explica que a crise que sofre Arxentina afectou ós resultados en 369 millóns de euros e a reservas por conversión que tiveron un impacto negativo de 1.421,1 millóns de euros.
Ó grupo afectáronlle as maiores provisións por depreciación da carteira de valores e os maiores extraordinarios negativos de Admira.
O Euribor e o Mibor subiron en abril ata o 3,860 e 3,857 por cento, respectivamente
Os principais índices de referencia que se empregan para calcula-lo interese dos préstamos hipotecarios en España, o Euribor e Mibor, subiron en abril por quinto mes consecutivo ata colocarse no 3,860 e o 3,857 por cento, respectivamente.
Segundo datos facilitados onte polo Banco de España, o Euribor a un ano rexistrou en abril unha subida de 0,044 puntos desde o 3,816 por cento, en tanto que o Mibor ó mesmo prazo se elevou algo máis, 0,058 puntos desde 3,799 por cento.
Con estes repuntes dos índices de referencia, os dous indicadores sitúanse en niveis superiores ós rexistrados en setembro de 2001 e o incremento débese, segundo expertos, á suba que se espera dos tipos de xuro na UE.
O repunte dos principais índices de cálculo para os préstamos hipotecarios comezou en decembro, cando se encontraban en niveis do 3,29 e do 3,28 por cento para o Euribor e o Mibor, respectivamente, polo que desde entón as hipotecas se encareceron en torno a un 17 por cento.
A escalada iniciada en decembro pasado produciuse despois de que os dous indicadores comezaran a rexistrar en maio de 2001, cando se movían en torno ó 4,50 por cento, unha pronunciada caída, ata situarse no mes de novembro por debaixo do 3,20 por cento, o nivel máis baixo desde 1999.
Así mesmo, o Banco de España tamén informou onte da evolución que rexistraron outros indicadores que se toman como referencia para os préstamos hipotecarios.
Así, o tipo medio dos préstamos hipotecarios a máis de tres anos para a adquisición de vivenda libre do conxunto de entidades de crédito subiu en abril ata o 4,860 por cento, desde o 4,785 por cento de marzo.
Amena entrou por primera vez en beneficios o mes pasado
A operadora móbil Amena obtivo nos catro primeiros meses do ano un beneficio neto acumulado de 25 millóns de euros, o que supón unha mellora de 74 millóns de euros sobre o mesmo período do ano, dixo onte o seu conselleiro director xeral Belarmino García.
Explicou que os primeiros resultados positivos da súa historia se obtiveron en xaneiro e en tódolos meses deste ano houbo beneficios.
Nestes catro meses os resultados antes de impostos, intereses e amortizacións (EBITDA) foron de 185 millóns de euros, un 363 por cento máis que no mesmo período do ano anterior e a facturación elevouse a 648 millóns, un 62 por cento máis que hai un ano.
O conselleiro director xeral de Amena, Belarmino García, afirmou que as previsións son concluí-lo ano con resultados positivos e uns ingresos sobre os 2.000 millóns de euros.
Fixo fincapé no esforzo que está facendo esta operadora para captar clientes de pospagamento ou contrato e afirmou que captou o 50 por cento das altas netas do mercado pospagamento entre abril do 2001 e marzo do 2002.
Dixo que na actualidade o 70 por cento dos novos clientes de Amena son de contrato.
Repsol fixa en 19,50 euros por acción a venda do 23% de Gas Natural
Repsol YPF fixou, de común acordo coas entidades directoras, en 19,50 euros por acción o prezo da venda do 23 por cento de Gas Natural que a petroleira decidiu vender para reduci-la súa débeda.
A empresa comunicoulle onte á Comisión Nacional do Mercado de Valores (CNMV) que ó existir un nivel de demanda "superior" ó importe inicial da oferta, as entidades directoras decidiron aplica-lo procedemento de "adianto de peche", que fixaron ás 9.00 horas de onte, 17 de maio.
A selección das propostas de compra realizouse ás 20.00 horas do xoves e a confirmación e adxudicación efectuouse a partir das 20.00 horas do xoves e ata as 8.00 horas de onte.
A participación de Repsol YPF en Gas Natural reducirase ó 24,04 por cento e obterá unha plusvalía de 1.060 millóns e unha minoración do fondo de comercio de 52 millóns.
O obxectivo do desinvestimento é reduci-la débeda en 4.900 millóns de euros, gracias á venda das accións e ó cambio no método de consolidación.
Así, o novo método, proporcional, en lugar de consolidar por integración global, reduce o endebedamento financeiro en 2.890 millóns e o saldo de intereses minoritarios en 2.335 millóns.
Os bancos españois por internet acumulan 15,4 millóns de euros de perdas
Os cinco bancos españois que desenvolven a súa actividade principal a través de Internet (Uno-e, Patagon, Bancopopular-e, Activobank e Inversis) perderon no primeiro trimestre do ano 15,4 millóns de euros, un 8,70 por cento máis que entre xaneiro e marzo do 2001.
Segundo a Asociación Española de Banca (AEB), o mellor parado no primeiro trimestre do ano foi a filial de internet do Banco Popular, que logrou uns resultados positivos de 73.000 euros.
Os prezos máximos dos GLP's por canalización soben o martes un 1,78%
Os prezos máximos dos Gases Licuados do Petróleo (GLP's) por canalización subirán desde o próximo martes un 1,78 por cento, equivalente a 0,97 céntimos de euro por quilogramo, en relación ó mes anterior, informou onte o Ministerio de Economía.
Segundo este departamento este prezo máximo para usuarios finais, pasa de 54,79 a 55,68 céntimos por quilo, o que supón, tamén, unha subida de 41 céntimos ó mes para un consumidor de 500 quilos/ano.
O novo Uno-e xestionará 2,2 millóns de clientes
A integración de Uno-e e a división de Consumo de BBVA Finanzia dará lugar a un novo Uno-e Bank, participado polo BBVA en 67% e Terra nun 33%, que xestionará activos por valor de 1.308 millóns de euros e unha carteira de clientes de 2,2 millóns.
En conferencia de prensa para explica-lo principio de acordo, o director xeral de BBVA, Julio López, indicou que a operación "se fai con todo o sentido estratéxico e, ademais, crea valor para o accionista e achega solucións ós clientes".
No momento en que se materialice o acordo, que se podería facer nun prazo de entre seis e nove meses, o BBVA pasará a posuír unha participación do 67% en Uno-e, fronte ó 51% que tiña actualmente, mentres que a de Terra quedará esvaída do 49% que tiña agora ó 33%.
A operación, para a cal Uno-e ampliará capital para recibi-las novas accións, farase en dúas fases e consistirá na escisión dos negocios de BBVA Finanzia en dúas ramas, por un lado o negocio de consumo, e por outro, o negocio de financiamento, automóbiles e equipamento.
Telefónica captará 30.000 clientes de ADSL privada
Telefónica prevé pecha-lo ano con 30.000 clientes da súa nova solución ADSL Net-LAN, unha ferramenta para que as pemes creen unha rede privada con grande ancho de banda que conecte os seus centros e permita o acceso ós seus empregados.
Para desenvolver esta ferramenta Telefónica de España xa investiu 25 millóns de euros e ten previsto manter este volume anual de investimento durante os vindeiros anos, explicou o director xeral de Empresa e Grandes Clientes da operadora, José Rocillo.
O lanzamento desta ferramenta forma parte da estratexia de Telefónica de España de ir sacando ó mercado productos para pemes baseados na tecnoloxía ADSL (que permite o acceso a internet a alta velocidade a través da liña telefónica básica).
ADSL Net-LAN permite que unha peme (por un custo adicional de 50 euros ó mes) conecte as súas diferentes sedes, delegacións ou accesos remotos (un empregado que viaxa ou que traballa desde a súa casa) para compartir recursos, aplicacións e datos.
Lycos Europa reduce as perdas nun 23 por cento
Lycos Europa, o portal de internet líder no continente europeo con máis de 2.400 millóns de páxinas vistas ó mes, 16 millóns de usuarios e presencia en 11 países de Europa, anunciou os resultados do primeiro trimestre do ano fiscal, para o período do 1 de xaneiro a 31 de marzo.
Os ingresos neste primeiro trimestre foron de 32,1 millóns de euros, o que supón unha baixada do 23 por cento comparado co mesmo período do ano anterior.
Este descenso nos ingresos debeuse fundamentalmente á situación de debilidade do mercado publicitario, que conduciu a un descenso nos ingresos por publicidade de Lycos Europa, que pasaron de 27,6 millóns de euros no primeiro trimestre do 2001 a 19,2 millóns de euros no mesmo período do 2002.
Gracias ó programa de reestructuración posto en marcha por Lycos Europa o ano pasado, conseguiuse unha moi importante reducción dos gastos, o que o levou a compensar non só a reducción en ingresos senón a mellora-lo resultado global da compañía.
Cable and Wireless merca o grupo Guernesey Telecom
A operadora de telecomunicacións británica Cable and Wireless comproulle o grupo Guernesey Telecom ó Estado de Guernesey, unha das illas anglonormandas, por un importe de 36,9 millóns de euros.
A transacción culminará nun plazo de entre tres e catro semanas.
O PSOE ve viable impoñer un tipo fixo no IRPF arredor do 26 por cento
O PSOE considera "viable" o establecemento dun tipo fixo no Imposto sobre a Renda das Persoas Físicas (IRPF) no contorno do 26 por cento, cun tipo complementario para rendas a partir de 5,75 millóns de pesetas.
Así se recolle no informe da comisión de expertos nomeada polo PSOE para elaborar unha proposta de reforma do IRPF, que foi presentado onte polo secretario socialista de Política Económica, Jordi Sevilla, e varios dos responsables do estudio.
O PSOE busca deste xeito un incremento porcentual da renda dos contribuíntes con menores ingresos.
O informe inclúe tres modelos impositivos, dous dos cales son de tipo fixo e outro de tres tramos, que cumpren o requisito básico de garanti-la suficiencia recadatoria e non perder progresividade.
Nos tres modelos as contribucións dos traballadores á Seguridade Social son desgravables da cota do imposto e fíxase un mínimo familiar e persoal tamén deducible da cota _225.000 pesetas por fogar e 75.000 por persoa_.
Nos dous exemplos con tipo fixo _do 27 e do 25 por cento_ o nivel de renda a partir do cal actúa o tipo complementario _do catorce e do quince por cento, respectivamente_ é de 5,75 millóns de pesetas.
O modelo de varios tramos comeza no 26,55 por cento, para rendas de ata 3,75 millóns de pesetas, un segundo tipo do trinta por cento, ata 5,75 millóns, e un terceiro do 41 por cento a partir desa cantidade.
Segundo a simulación incluída no estudio _elaborada cos datos dispoñibles, sinalan os seus responsables_, a recadación coas tres posibilidades redúcese un máximo do cinco por cento con relación ó actual IRPF e en tódolos casos aumenta a progresividade.
Ademais, os expertos aseguran que calquera dos tres modelos suxeridos supón un incremento porcentual da renda dispoñible dos contribuíntes de menor renda.
Sevilla recordou o compromiso adquirido polo seu partido de ofrecer unha alternativa á política fiscal do Goberno, centrada en mellora-la tributación das rendas do traballo, anque supoña que outro tipo de rendas "teñan que pagar algo máis".
O catedrático de Economía Aplicada da Universidade Complutense de Madrid, Jesús Ruiz-Huerta, do equipo de expertos, incidiu en que a corrección das desigualdades económicas e sociais non debe levarse a cabo por medio de deduccións fiscais, senón a través da política de gasto social.
A xuntanza do BERD estudia a situación das economías do leste
O Consello dos Gobernadores do Banco Europeo para a Reconstrucción e o Desenvolvemento (BERD) inicia hoxe en Bucarest a súa sesión anual centrada na súa política de investimentos para o próximo ano para apoia-la economía de mercado en 27 países de Europa Central e do Leste, Rusia e outras repúblicas ex soviéticas.
Á reunión asistirán Jean Lemierre, presidente do BERD, Paul O'Neill, ministro de finanzas de EEUU e Pedro Solbes, comisario da UE, e Rodrigo Rato.
O curraliño divide o Banco Central e o Ministerio de Economía arxentinos
O deostado curraliño no que están atrapados os aforros de millóns de arxentinos, definido hai cinco meses como "maldito" polo presidente do país, Eduardo Duhalde, converteuse no centro das diverxencias entre o Banco Central (emisor) e os técnicos do Ministerio de Economía.
As controversias reflectíronse o venres no mercado de cambios, onde a tranquilidade cambiaria da semana se quebrou porque a cotización do dólar estadounidense escalou o cinco por cento e levou o billete verde ata 3,49 pesos.
Fontes gobernamentais admitiron que hai diferencias técnicas entre o Banco Central (BCRA) e o Ministerio de Economía en torno ás estratexias que se van seguir para saír do curraliño creado en decembro pasado co propósito de evitar unha crise masiva dos bancos.
As restriccións foron impostas polo ex ministro de Economía Domingo Cavallo, pouco antes da caída do presidente Fernando de la Rúa, o pasado 20 de decembro, e se ben as autoridades que o seguiron lle fixeron cambiar de aspecto ou presentaron propostas para modificalo nunca puideron desarmalo.
O presidente do BCRA, Mario Blejer, trasladouse o venres ata a Casa de Goberno para unha reunión co senador Juan Carlos Maqueda, a cargo da presidencia mentres dure a viaxe de Duhalde a Europa, cando se rumorea con insistencia a renuncia do titular do emisor.
O presidente de Arxentina, Eduardo Duhalde, pedíalle onte pola noite ó seu homólogo español, José María Aznar, que interceda ante os bancos e empresas de servicios españolas para que continúen os seus investimentos malia a grave crise económica que sofre o país sudamericano, segundo informaron fontes oficiais.
Duhalde aproveitará tamén a cea que o presidente Aznar lle ía ofrecer onte pola noite no Palacio da Moncloa, despois do Cumio Unión Europea-América Latina e o Caribe, para intentar conseguir un apoio que mellore a súa posición nas negociacións para obter asistencia financeira do Fondo Monetario Internacional (FMI).
"O señor Aznar insistiu na necesidade de que acordemos co FMI para reinserirnos no mundo, e expresou o seu interese en que as empresas españolas sigan traballando en Arxentina.
Cremos que será de vital importancia a reunión para dialogar sobre cómo pensamos saír desta crise", declarou.
Shawn Fanning
A caída libre de Napster
As cousas póñense feas para Napster, o servicio de intercambio de música por internet acusado de infrinxir a lei de propiedade intelectual, co anuncio de retirada do seu fundador, o estadounidense Shawn Fanning que botou a andar a empresa cando tiña 19 anos, e dos seus principais executivos e o fracaso do acordo con Bertelsmann.
A compañía que fora a "nena bonita" de internet e que supuxo unha revolución no mundo da música dixital, permitindo o intercambio gratuíto de cancións na rede a uns 80 millóns de usuarios rexistrados, atópase hoxe sen fontes de ingresos e ó bordo da bancarrota.
Coa partida do presidente da compañía, Konrad Hilbers, do seu fundador, Shawn Fanning e doutros altos executivos que anunciaron o martes pola tarde a súa retirada, todo son malos augurios para Napster.
Compañía da cal o visionario Andy Grove, anterior presidente de Intel, dixo que sería o "programa do futuro".
Un ano despois do seu cénit, o futuro é do máis escuro para Napster, afectada pola falta de ingresos e inmersa en graves disputas legais coas principais compañías discográficas, que a acusan de infrinxir os dereitos de propiedade.
Os executivos explicaron nun correo electrónico interno que a súa retirada se debe ó fracaso das negociacións co xigante alemán da comunicación Bertelsmann, un dos principais accionistas de Naspter que estaba disposto a facerse coa totalidade da compañía.
Sen embargo, o Consello de Dirección de Napster non se puxo de acordo á hora de aceptar esta oferta, e Hilbers explicou que marchaba porque non estaba de acordo coa decisión de "rexeitar un pacto que podería manter a flote a compañía".
"Estou convencido de que non aceptar esta oferta é un erro que conducirá á compañía a un lugar a onde eu non quero levala", sinalou Hilbers.
Bertelsmann, o conglomerado propietario da discográfica BMG, prestáralle a Napster 85 millóns de dólares para axudalo a construír un servicio de subscrición "legal".
Hai un par de semanas, a compañía alemana propuxo pagar 16,5 millóns de dólares a cambio de ter o control total de Napster, pero o Consello rexeitou a oferta, en parte porque Bertelsmann non aceptou a condición de indemnizar a dous grandes accionistas contra posibles demandas que as compañías discográficas ameazan con presentar.
Pouco despois, Bertelsmann fixo unha oferta moito menos atractiva, de só 5 millóns de dólares, que o Consello tamén rexeitou.
Páxina web pechada desde xullo
Napster deixou de operar en xullo pasado, a causa dunha orde xudicial que prohibía que continuase co intercambio gratuíto de música sen dispoñer dos dereitos de propiedade das cancións.
A partir de entón, dedicouse ó deseño dun servicio equivalente pero de pago que nunca chegou a despegar.
Mentres, apareceron outras web gratuítas como Morpheus ou Kazaa que, cunha filosofía similar, conseguiron atraer a atención de miles de usuarios, e proseguiu a batalla legal contra as compañías discográficas.
Nesta contenda, Napster marcou importantes puntos, como cando a xuíz que decide sobre o caso formulou por primeira vez a posibilidade de que os demandantes _as principais discográficas_ estiveran tratando de "monopolizar o mercado".
Se Napster se declara finalmente en bancarrota, como todo parece indicar, estas acusacións poderían quedar no aire, o mesmo que as posibles compensacións pola utilización presuntamente ilegal das cancións e os consecuentes delitos contra a propiedade intelectual.
Como ocorreu con outras famosas 'puntocom', o servicio que naceu en 1999 nun cuarto de estudiantes de Shawn Fanning, na cidade norteamericana de Boston, como unha ferramenta enxeñosa para intercambiar cancións cos seus compañeiros de estudios.
A idea, que puxo o mundo da música dixital patas arriba, está nestes momentos a punto de expirar.
O patrimonio dos fondos do exterior cae o 20% o primeiro cuadrimestre
O patrimonio dos fondos de investimento españois que invisten no exterior alcanzou un importe de 32.561 millóns de euros ó acabar o pasado mes de abril, cantidade que representa un descenso do 20 por cento respecto do mesmo período do exercicio anterior.
Segundo datos da Asociación de Institucións de Investimento Colectivo e Fondos de Pensións (Inverco) este tipo de fondos, a pesar de perder 8.129 millóns de euros entre abril pasado e o mesmo mes do 2001, seguían sendo os que maior patrimonio acumulaban.
Os fondos internacionais superaban en case 10.000 millóns de euros os fondos nacionais garantidos de renda variable e renda fixa, que xestionaban un patrimonio próximo a 22.000 millóns de euros.
O número de investidores deste tipo de fondos superou lixeiramente os 2 millóns de partícipes, 136.000 menos que a finais de abril do 2001.
O Banco Pastor consolídase como a oitava entidade española por beneficios
Os datos dos beneficios do primeiro trimestre do 2002 colocan ó Banco Pastor como a oitava entidade española.
O banco galego obtivo 20,9 millóns de euros, o que supuxo un incremento do 24,93% con respecto ós beneficios do mesmo período no 2001.
O ano pasado a entidade galega conseguiu 16,7 millóns de euros.
O BBVA reduciu os seus beneficios obtidos no primeiro trimestre do ano nun 78 por cento, polo que os case 104 millóns de euros sitúan a entidade na cuarta posición da banca española, por detrás doutros bancos menores como o Popular e Banesto como sociedades individuais.
Esta caída estivo motivada por unha importante rebaixa nos dividendos recibidos pola empresa matriz das súas filiais.
Segundo os datos da Asociación Española de Banca (AEB), correspondentes ó primeiro trimestre do ano, o SCH foi a entidade bancaria española que mellor resultado obtivo entre xaneiro e marzo, con 316,3 millóns de euros, seguido do Banco Popular, con 120,1 millóns.
Banesto, 106,3 millóns, e BBVA, con 103,9 millóns de euros.
O banco viu cómo o seu beneficio neto no primeiro trimestre se reducía en máis dun 78% con respecto ós 481,8 millóns de euros conseguidos nese período do 2001.
La Caixa non ve cambios en Gas Natural trala retirada parcial de Repsol
O presidente de Gas Natural, Antonio Brufau, dixo onte que a recente venda do 23 por cento das accións de Gas Natural pertencentes a Repsol YPF "non vai afectar substancialmente" á empresa gasista porque "o acordo de accionistas que hai entre Repsol e La Caixa _o outro socio maioritario_ mantense".
Brufau fíxolle estas declaracións á prensa pouco antes de visita-la exposición de arte sacra 'Huellas', na catedral de Murcia, acompañado polo presidente de Murcia, Ramón Luis Valcárcel, e 16 membros do consello de administración, que esta fin de semana analizaron a estratexia do grupo para os próximos anos.
Os plans de pensións acumulan perdas do 3,38 por cento no último ano
Os plans de pensións do Sistema Individual, nos que as achegas as realiza o partícipe, acumulan nos últimos doce meses unhas perdas medias do 3,38 por cento, segundo os datos facilitados onte pola Asociación de Institucións de Investimento Colectivo e Fondos de Pensións (Inverco).
Ó finalizar abril, os plans de pensións do sistema individual que peor comportamento tiveran entre marzo do 2001 e abril pasado foron os de renda variable pura, nos que a súa carteira está composta por accións nun mínimo do 75%, que rexistraron unhas perdas do 18,6%.
O Executivo basco salienta a importancia do Concerto no autogoberno
O vicelehendakari do Goberno basco, Idoia Zenarruzabeitia, recalcou onte en Bilbao que o Concerto Económico é un "factor clave do autogoberno" e un instrumento "ó servicio da cohesión da sociedade basca".
Zenarruzabeitia interveu nunha xornada, organizada pola Asociación para o Progreso da Dirección (APD) e as firmas Landwell e Price Waterhouse Coopeers, na que expertos en diferentes campos analizaron a situación actual e as perspectivas do Concerto Económico basco.
A vicelehendakari e conselleira de Facenda destacou que o Concerto foi un instrumento clave para o relanzamento económico de Euscadi trala grave crise industrial.
Neste sentido recordou que na actualidade os bascos dispoñen dunha renda 'per cápita' de 22.500 euros, fronte ós 10.600 de 1985, e a comunidade rexistra unha taxa de paro similar á media europea "cando hai só unha década a duplicabamos".
Subliñou que o Concerto, ademais de dota-las institucións bascas dunha ampla soberanía en materia fiscal e financeira, "constitúe un espacio de consenso e un patrimonio do conxunto institucional de Euscadi e de toda a sociedade basca".
Considerou que a renovación do Concerto permitiu introducir melloras e senta-las bases para evita-la súa permanente "xudicialización".
Entre as melloras citou a tributación dos non residentes, de determinados hidrocarburos e diversos aspectos relativos á tributación dos grupos de sociedades, "o que evitou unha perda de peso das facendas forais".
A comunidade galega consolídase como a rexión coas gasolinas máis caras
A directora xeral de Política Enerxética e Minas, Carmen Becerril, pediulles onte ás petroleiras que revisen a súa "política de prezos", xa que nos últimos dous meses os prezos antes de impostos da gasolina sen chumbo e do gasóleo superaron a media aritmética da Unión Europea (UE).
Becerril, que cualificou a situación de "anómala", afirmou que o "operador dominante", Repsol YPF, "está tirando cara a arriba dos prezos".
A directora xeral subliñou, non obstante, que a subida do IPC en abril "non se pode cargar" en exclusiva ó sector enerxético.
A elección dunha gasolineira ou outra á hora de repostar pode supoñer aforros próximos ós 16 céntimos de euro por litro.
A gasolina súper aditivada comercializouse a un prezo máximo de 95,2 céntimos de euro por litro fronte a un mínimo de 79,4 céntimos, o que supón unha diferencia de 15,8 céntimos de euro sobre o mesmo litro de carburante.
Algo parecido ocorreu coa gasolina sen chumbo, que marcou un prezo máximo 87,8 céntimos de euro por litro fronte ó mínimo rexistrado de 73,1 céntimos, o que supón unha diferencia neta sobre o mesmo litro de carburante de ata 14,1 céntimos de euro.
No caso do gasóleo de automoción as diferencias foron menos acusadas.
Mentres que o prezo máximo ó que se comercializou o litro deste tipo de carburante foi de 76,6 céntimos, o mínimo situouse en 63,2 céntimos, o que dá que a diferencia de prezos durante o mes de abril foi de 13,4 céntimos de euro.
En cambio, as diferencias entre comunidades autónomas de prezo medio máis caro e a de prezo máis barato non variaron, salvo no caso do gasóleo de automoción, no que subiron de 1,9 a 2 céntimos de euro por litro.
Sen embargo, dos datos facilitados por Economía tamén se observa que Galicia e Baleares se consolidan como as comunidades que máis caros comercializan os carburantes, mentres que Murcia e Cantabria se situaron como as máis baratas en abril.
No caso da gasolina sen chumbo, Galicia e Baleares venderon a 84,5 céntimos de euro o litro deste tipo de carburante, mentres que en Murcia ese mesmo litro de carburante se comercializaba a 83,1 céntimos de euro.
Galicia e Baleares tamén se situaron á cabeza no prezo da gasolina súper aditivada.
Mentres que en Galicia se vendeu o litro a 90,5 céntimos en Baleares encontrábase a 90,3 céntimos.
Un prezo que baixaba ata os 88,9 céntimos por litro se o conductor respostaba en Cantabria.
No caso do gasóleo de automoción rexistráronse as oscilacións máis fortes.
Mentres que en Galicia se pagaba ata 72,2 céntimos de euro por litro, en Murcia o prezo descendía ata os 70,2 céntimos de euro, dous céntimos menos que Galicia.
Chega á Barrié, Yunus, o creador dos microcréditos
No centro da foto o economista Muhammad Yunus é recibido na Fundación Barrié
O economista Muhammad Yunus, premio Príncipe de Asturias da Concordia en 1998, falará hoxe na Fundación Barrié Maza iniciando o ciclo Ética e cultura da solidariedade, sobre o tema Cara a un mundo sen pobreza.
O profesor Yunus, que despois de estudiar nos Estados Unidos cunha bolsa Fulbright, pasou, trala segregación de Bangladesh da Unión India a dar clase na universidade da súa cidade natal, Chitaagong, foi sempre un apóstolo da solidariedade e un loitador contra a pobreza que, no seu grao máximo, arrasa medio mundo e comezando polos seus propios recursos, creou o Grameen Bank que lles concede microcréditos ás persoas máis necesitadas e sen avais.
As contas do Estado rexistran un superávit do 69% con respecto ó exercicio pasado
O Estado tivo un superávit, en termos de contabilidade nacional, ata abril, de 10.387 millóns de euros, cifra que representa un aumento do 69,1 por cento respecto de igual período do 2001 e equivale ó 1,5 por cento do Producto Interior Bruto (PIB).
Segundo explicou a secretaria de Estado de Presupostos, Elvira Rodríguez, este superávit é resultado dunha caída dos ingresos do 6,5 por cento, que alcanzaron os 43.465 millóns de euros, e un descenso do 18 por cento no caso dos gastos, que supuxeron 33.078 millóns de euros.
En termos de caixa, o Estado tivo un superávit de 2.787 millóns de euros, fronte ó déficit de 18 millóns dos catro primeiros meses do 2001.
Ata abril o saldo primario _descontados os intereses_ rexistrou un superávit de 15.896 millóns de euros fronte ós 11.752 millóns de euros do 2001.
Elvira Rodríguez explicou que as cifras de ingresos e gastos están moi condicionadas polo novo modelo de financiamento autonómico, que entrou en vigor este ano, e mediante o cal as comunidades autónomas asumiron unha importante parte dos tributos e dos gastos, basicamente dos de sanidade.
Denuncian que a piratería supón a perda de 100.000 postos de traballo cada ano na UE
A UE debe buscar mecanismos eficaces para loitar contra a "epidemia" de piratería que provoca unha perda de 100.000 postos de traballo anuais, segundo destacaron onte os secretarios de Estado de Xustiza e para a Unión Europea, Jose María Michavila e Ramón de Miguel, respectivamente.
Michavila e De Miguel inauguraron onte en Madrid un seminario para a Defensa da Propiedade Intelectual, dentro das actividades da Presidencia española da UE e que hoxe vai clausurar o ministro de Xustiza, Ángel Acebes.
O secretario de Estado de Xustiza explicou que "asistimos a unha epidemia de piratería e a UE, as autoridades europeas e os gobernos non podemos permanecer alleos e debemos buscar mecanismos eficaces de loita".
Michavila sinalou que a loita contra a violación dos dereitos intelectuais é unha prioridade para a presidencia española, xa que a piratería, dixo, "supón contribuír á explotación de seres humanos, á destrucción de postos de traballo e á eliminación dos nosos creadores e productores de cultura".
O consumo dos carburantes baixa en marzo un 0,1 por cento
O consumo de gasolinas e gasóleo de uso automobilístico descendeu en marzo un 0,1 por cento a pesar de coincidiren nese mes as vacacións de Semana Santa, período no que habitualmente crece a demanda de carburantes, segundo o Boletín Estatístico de Hidrocarburos que elabora o Ministerio de Economía.
As causas desta caída son a suba dos prezos dos combustibles e descenso nas matriculacións de vehículos, que se reduciron un 15,9 por cento en marzo.
A demanda de gasolinas diminuíu en marzo por terceiro mes consecutivo, neste caso un 0,1 por cento, ata situarse en 696.000 toneladas.
A evolución das gasolinas estivo lastrada polo comportamento da súper de 97 octanos, cun consumo que descendeu un 26,2 por cento.
Esta caída non puido ser compensada polos incrementos rexistrados na sen chumbo de 95 octanos (10 por cento) e na sen chumbo de 98 octanos (19 por cento).
En canto ó gasóleo de automoción, o consumo reduciuse en marzo un 0,1 por cento situouse en 1,55 millóns de toneladas.
A demanda de gasóleo agrícola e pesqueiro aumentou un 5,2 por cento, mentres que a de gasóleo de calefacción descendeu un 6,5 por cento pola suba das temperaturas nesas datas do ano.
En conxunto, o consumo total de gasóleos ascendeu a 2,39 millóns de toneladas, o que supón un descenso do 2,6 por cento, o primeiro nos últimos doce meses.
As vendas totais de productos petrolíferos caeron un 1,8 por cento no mes de marzo.
Vodafone sofre a maior caída da historia empresarial británica
O grupo de telefonía móbil Vodafone anunciou onte, martes, unhas perdas antes de impostos de 13.500 millóns de libras (uns 20.200 millóns de dólares e 21.291 millóns de euros), as peores na historia empresarial británica.
Estas cifras supoñen que a compañía perde 428 libras (642 dólares) por segundo e superan as do grupo de equipos telefónicos Marconi, que a principios deste mes rexistraba un "burato" de 5.700 millóns de libras (uns 8.550 millóns de euros).
Sen embargo, a cotización da compañía británica subía onte na Bolsa dado que as perdas están por debaixo do anticipado polos investidores nos últimos días.
Ó anunciar onte os seus resultados anuais, o grupo _con implantación, entre outros países, en España, Alemaña, Irlanda e Xapón_ indicou que dá por perdidos 6.000 millóns de libras (uns 9.000 millóns de dólares) polo descenso no valor dalgúns dos seus activos adquiridos no ciclo de auxe e a caída que sufriu o sector nos últimos anos.
Sen embargo, esta cifra é inferior ós 8.000 millóns de libras (uns 12.000 millóns de dólares e 12.775 millóns de euros) que esperaban os investidores.
O grupo paga un custo de 13,5 millóns de libras (uns 20 millóns de dólares) por amortización de valores e un cargo excepcional de seis millóns de libras (nove millóns de libras) relacionados con Arcor, a actividade de telefonía fixa que formaba parte da compañía alemana Mannesmann, comprado en 2000.
En total, a compañía deu por perdidos cerca de 20.000 millóns de libras (30.000 millóns de dólares).
Sen embargo, para sorpresa dos analistas, Vodafone negouse a deprecia-lo valor de Mannesmann, pola que pagou 112.000 millóns de libras (uns 166.000 millóns de dólares) cando o sector se encontraba no seu momento cumio.
Nace en España Mobipay, a primeira empresa de pagos a través do móbil
A empresa de pagos a través de móbil Mobipay España, que onte realizou o seu lanzamento comercial en Valladolid, espera contar con 4 millóns de usuarios no 2004, segundo a compañía.
Mobipay España é a primeira empresa de pagos a través do móbil que está aberta a todo o sector financeiro e operadoras de telefonía, e anque onte comezou a operar en probas en Valladolid, estenderase a toda España nos próximos meses.
Este novo sistema foi ideado principalmente por Telefónica Móviles e o BBVA, para logo abrirse ás demais grandes entidades financeiras e ó resto de operadoras de telefonía móbil que operan en España.
Así, Telefónica Móviles, Vodafone e Amena posúen o 40 por cento do capital social da nova compañía, as tres sociedades de medios de pago con actividades en España, Semepa (propiedade de VISA), sistema 4B e Euro6000, terán o 12 por cento, e o 48 por cento restante estará controlado por 92 entidades financeiras.
Entre elas destacan o BBVA, SCH, Banco Popular, Bankinter, Banesto, Caja Madrid, Banco Atlántico, Banco Sabadell e un nutrido grupo de caixas de aforros.
Negan movementos de Totalfina
O presidente de Cepsa, Carlos Pérez de Bricio, anunciou onte que non existen conversas entre Totalfina-Elf e o banco Santander Central Hispano (SCH) para a compra, por parte da primeira, do 20 por cento que ten a entidade financeira na petroleira española.
Durante a rolda de prensa previa á Xunta Xeral de Accionistas de Cepsa de hoxe, Pérez de Bricio dixo que "a absoluta realidade é que neste instante non existe a máis mínima negociación entre os accionistas para introducir cambios na estructura accionarial de Cepsa".
A petroleira franco-belga Totalfina-Elf ten unha participación do 45% na petroleira española, mentres que o SCH posúe un 20%.
Pérez de Bricio apuntou que a importante subida dos últimos días do valor de Cepsa na Bolsa (en torno ós dous euros) se debe á seguridade que transmite que un 80 por cento do seu accionariado sexa institucional.
O novo IRPF favorecerá o aluguer
O novo IRPF que aprobará definitivamente o Goberno o próximo venres para o seu posterior envío ás Cortes, "dinamizará" o aluguer da vivenda ó incluír grandes vantaxes para fomenta-los arrendamentos, recalcou onte a secretaria de Estado de Presupostos, Elvira Rodríguez.
Rodríguez reiterou que o novo imposto, que entrará en vigor o 1 de xaneiro do 2003, e que busca "remove-los obstáculos" ó alugueiro da vivenda, suporá "unha reducción fiscal para o 70% dos contribuíntes".
Auxe da telefonía móbil
O director xeral de Amena, Belarmino García, asegurou onte que os españois son os quintos de Europa que máis gastan en telefonía móbil, un sector que en España xerou o ano pasado unha facturación de 10.000 millóns de euros.
Nunhas xornadas sobre o Sector das Telecomunicacións organizadas polo Instituto de Estudios Superiores da Empresa (IESE), o directivo sinalou que dentro de cinco anos a facturación do sector aumentará ata os 16.000 millóns de euros, un 9% anual máis.
O PIB nacional rexistrou unha suba do 2% ata marzo
O producto interior bruto (PIB) creceu o dous por cento no primeiro trimestre do ano, segundo os datos da Contabilidade Nacional difundidos onte polo Instituto Nacional de Estatística (INE).
Este dato confirma que a economía española continuou a traxectoria de desaceleración iniciada no primeiro trimestre do 2000, segundo o INE.
José Folgado, secretario de Estado de Economía, ve "altamente positivo" este dato.
O secretario de Estado de Economía, Enerxía e da Peme, José Folgado, considerou onte "altamente positivo" o crecemento do dous por cento rexistrado pola economía española no primeiro trimestre do 2002.
Folgado destacou que o aumento do PIB español ata marzo foi "moi superior" ó do resto de economías mundiais _EEUU creceu o 1,5 por cento, Gran Bretaña o un por cento, Francia o 0,3 por cento e Italia o 0,1 por cento, en tanto que o PIB alemán caeu o 0,2 por cento_.
Ademais, subliñou o incremento do PIB fronte ó cuarto trimestre do 2001, do 0,5 por cento, tres décimas superior á taxa do período anterior.
Todo iso mostra, segundo Folgado, que a economía española continúa avanzando en converxencia real coa Unión Europea e que "a desaceleración tocou chan".
O secretario de Estado valorou tamén a evolución do sector exterior, cunha achega negativa ó aumento do PIB nos tres primeiros meses que foi dunha décima, fronte a seis do trimestre previo, o que supón, na súa opinión, que a composición do crecemento é máis equilibrada.
Para Folgado, é "extraordinariamente positiva" a traducción do crecemento do PIB en postos de traballo, que en termos de contabilidade nacional aumentaron entre xaneiro e marzo en 210.000.
Primeiras emendas á Lei financeira
A Comisión de Economía do Congreso aprobou onte por unanimidade unha emenda ó proxecto de lei financeira na que se establece que as empresas non poderán ser auditadas polo mesmo socio e equipo durante máis de sete anos consecutivos, ó tempo que elimina a rotación de firma auditora como en principio propoñía o PP.
Esta emenda afectará a tódalas compañías cotizadas nos mercados oficiais, así como a calquera outra sociedade cun volume de facturación anual que supere os 30 millóns de euros.
Unha vez que se esgoten os sete anos nos que o mesmo socio e equipo auditor traballen cunha empresa, estes non poderán volver audita-la mesma entidade ata que transcorran alomenos tres anos, engade a emenda.
No caso das empresas non obrigadas a contratar auditoría externa e que as realicen de forma voluntaria, non serán de aplicación as limitacións establecidas nesta emenda.
Cerre do exercicio 1996
140 millóns de marxe de explotación
O Consello Rector, en sesións dos meses de marzo e abril (o día catro dos respectivos meses), acordou solicitar, da vindeira Asemblea Xeral Ordinaria que se celebre, o pronunciamento que corresponda sobre o cerre do exercicio correspondente ó ano 1996;
o marxe de explotación alcanza a cifra de 139.539.038 pesetas segundo resulta do cerre provisional ó día 31 de decembro.
O mellor resultado da conta
Jesús García Calvo
Presidente de Feiraco
A conta de resultados da cooperativa non admite a súa homologación coas das sociedades económicas, mercantís ou civís;
en primeiro lugar porque non responden á mesma identidade conceptual derivada, nun ou noutro caso, en naturezas xurídicas diversas, do máximo beneficio nas segundas e do mínimo nas cooperativas.
A cooperativa debe preocuparse de marca-la mínima marxe económica para os actos económicos e servicios prestados ós seus socios e conseguirlle o mellor prezo para os que realice con terceiros na súa representación;
desta forma a conta hase debater, no fío da navalla, entre unha renuncia "a priori" dos beneficios e o rexeitamento necesario dunhas perdas que puideran compromete-lo proceso de capitalización da empresa;
deste virtuoso termo medio resultará, necesariamente, que as contas anuais se sucedan con signos distintos, positivos ou negativos segundo os casos, pero sempre con escasa significación económica:
a liquidación duns resultados económicos moi xenerosos constituiría unha flagrante denuncia do incumprimento dos fins que deben xustifica-la creación da cooperativa.
Tamén relacionada coa natureza económico-xurídica da cooperativa existe outra circunstancia que distancia o seu tratamento contable do das empresas capitalistas relativamente ó concepto de "valor engadido" (gastos contables);
chama a atención a fundamental diferencia que existe, a este respecto, entre Feiraco e as outras dúas empresas galegas do sector lácteo que, o informe de "Fomento de la producción", nº 1.128, 15 de xullo de 1997, inclúe dentro das 1.000 primeiras empresas españolas en 1996:
Estes datos, xeralmente comunicados polas empresas á editora, suscitan certas dúbidas a cerca da súa verosimilitude, dadas as profundas diferencias co común das industrias do sector que incorporan un valor engadido en torno ó 15% do final do producto, atribuíndose o restante 85% ó valor da materia prima empregada;
pero, en todo caso, o valor engadido por Feiraco supera en cerca de catro puntos porcentuais ó dunha empresa tipo do sector.
A explicación pode encontrarse nalgunha das seguintes causas:
O custo do capital, que nas sociedades mercantís se relaciona co resultado da conta en forma de dividendo, nas sociedades cooperativas ha de deducirse como gasto para a determinación do resultado (art. 83 c da Lei Xeral);
a importancia da deducción se relaciona coa dos recursos propios que deben ser remunerados e que, no caso de Feiraco, alcanza a cifra de 1.956 millóns, segundo a citada publicación (Lácteos de Galicia 1.512 millóns e Leyma 1.232).
Estas cifras indican o elevado nivel de autofinanciamento da cooperativa, especialmente se se relacionan coas de facturación: 12.000, 17.500 e 30.000 millóns de pesetas, respectivamente, para Feiraco, Lácteos de Galicia e Leyma.
Á parte da aplicación de ata un 30% dos resultados positivos anuais que a cooperativa debe facer para as atencións xerais de educación, cultura e obras sociais, durante todo o exercicio económico, e sucesivos anteriores e posteriores, ven cumprindo as obrigas de formación profesional en beneficio das explotacións integradas, en virtude das que, seguramente, se acadan os maiores efectos da promoción económica do sector;
este labor, desenvolvido pola cooperativa desde a súa fundación, háxase dotado actualmente con economistas, xuristas, enxeñeiros agrónomos (técnicos e superiores) e once veterinarios, todos eles integrados en unidades de promoción profesional a través de servicios específicos de Asesoría, Xestión e Control, orientados ó beneficio dos socios _das súas explotacións_, que non ó directo da cooperativa, anque sexa ela a que asume a maior parte dos seus cuantiosos custos inventariables contablemente;
os beneficios, nin forman parte da súa estructura económica, nin lle son imputables, nin sequera sería de fácil cuantificación anual, anque son unha aportación moi significada ó acervo económico-social do común dos socios.
Pero este defecto de contabilización dunha cifra moi importante economicamente no saldo acredor da conta de resultados non implica que o mesmo fora ignorado socialmente;
polo contrario, pódese considerar que a intensa sensibilidade do socio fronte a este problema é a que explica a manifesta fidelidade coa cooperativa, inhabilitando os desapiadados ataques da competencia capitalista (no mes de xuño unha empresa do sector, ofrece a algúns socios de Feiraco un prezo _56 pts./litro_ superior ó da súa venda á distribución en grandes superficies);
como igualmente explica os fortes vínculos de solidariedade entre Feiraco e os seus socios e de eles entre si que xerou a adhesión unánime de todo o censo electoral en favor da candidatura promovida pola cooperativa para cubrir un posto de vocal no Consello Regulador de Ternera Gallega, segundo se acredita nas eleccións celebradas o día 3 deste mes de agosto, en concorrencia, aparentemente desigual, con tódolos sindicatos do máis amplo espectro territorial;
polo seu éxito o Consello Rector se congratula e felicita tanto ós votantes como ós organizadores do certame, confiando que esta grande conquista sirva para garanti-lo futuro da nova sección económica da Cooperativa:
o seu lanzamento ha de responder á confianza que lle merecen os seus socios e que eles acreditan en calquera momento en que, como agora, se lles reclama.
Este será o mellor resultado dunha conta de xestión reiterada ó longo dos anos.
Memoria 1996
Pensos
As vendas netas de pensos e materias primas ascenderon, no ano 1996, a 2.721.163.248 pts., supoñendo este dato un incremento dun 9% aproximadamente sobre o ano 1995.
En canto á cantidade fabricada, acada case os 73 millóns de Kg., correspondendo o seu máximo co mes de agosto con 6,5 millóns de quilos.
Lácteos
O leite recollido por Feiraco ós socios no ano 96 superou os 95 millóns de litros, cun incremento aproximado do 5,5% sobre o ano anterior.
Esta recollida fíxose coas aportacións de 1.814 socios da Cooperativa, que obtiveron unha productividade media por explotación de 52.901 litros, o que supuxo case un 6% de aumento en relación ó ano anterior.
A Cooperativa pagou por todo este leite preto de 4.150 millóns de pesetas.
A recollida de leite ós socios, na súa distribución mensual, acadou o seu máximo anual no mes de maio con 8.909.477 litros e o seu mínimo en febreiro con 7.322.781.
As vendas netas de productos lácteos (leite Feiraco e Xoia en U.H.T., manteiga, iogures, nata líquida, etc.) acadaron a cifra de 7.052 millóns de pesetas, cun incremento de máis dun 2% respecto ó ano 1995.
Cómpre lembrar que neste ano 1996 repetiuse un novo deslizamento á baixa nos prezos de venda do leite en U.H.T. que foi soportado, case totalmente, polo sector transformador en detrimento da marxe neta.
Abonos, sementes
As vendas netas do ano 1996, na Sección de Abonos e Sementes, foron de 568.900.888 pts., cun incremento do 10% aproximadamente sobre as do ano anterior.
No que se refire á distribución mensual destas vendas, hai que sinalar que a meirande parte se corresponden cos catro primeiros meses do ano (xaneiro-abril), nos que se totalizan o 60% das vendas anuais.
Economatos
As vendas netas na Sección de Consumo de Feiraco supuxeron un total de 747.026.571 pts., cun incremento aproximado do 15% sobre os do ano anterior.
A distribución mensual ten o seu máximo no verán, en concreto, no mes de agosto con 84.743.000 pts., seguido do mes de Nadal con 80.656.000.
Estas vendas correspóndense cos economatos que ten Feiraco en Ponte Maceira, Santa Comba, A Picota e Ordes, para servicio de tódolos seus socios.
Petróleos
As vendas netas na Sección de Petróleos (gasóleos, lubricantes e recambios) cifran un importe de 462.655.696 pts., cun incremento do 60% con relación ó ano 95.
Na distribución mensual reflíctense incrementos moi significativos ó longo de todo o ano, acadando o máximo nun só mes con case 50 millóns.
En canto ós volumes, estas vendas, correspóndense principalmente con cerca de 7 millóns de litros de gasóleo.
Sección Cárnica
A Sección cárnica de Feiraco, en 1996, facturou 90.315.918 pts., o que supón un aumento do 480% sobre o ano anterior, se ben no 95 esta actividade pódese dicir que se desenvolveu só a partir do segundo semestre.
As vendas dos becerros de recría fanse na poxa da Lonxa Agropecuaria de Silleda e os animais adultos comercialízanse fundamentalmente a través dos matadoiros galegos.
A filosofía que se veu fomentando nesta sección foi, inicialmente, a de potenciar unha materia prima que xa tiñamos pero a que lle faltaba o soporte comercial, que é, xustamente, o de "Ternera Gallega".
Agora o obxectivo é conseguir unha maior eficacia na comercialización.
Gastos financeiros
Os gastos financeiros do exercicio 1996 foron de 347.167.880 pts., conseguindo _deste xeito_ unha reducción dos mesmos, nos dous últimos anos, de máis de 50 millóns, como resultado do incremento dos recursos propios e abaratamento e reestructuración dos recursos alleos.
Aplicación
Resultados
A proposta de aplicación dos excedentes netos do exercicio 1996, despois de impostos, feita á Asemblea Xeral, e aprobada por esta, foi a seguinte:
Ó Fondo de Educación e Promoción 5.380.222 pts.
Dotación á conta de "Retornos a Compensar" 12.553.851 pts.
Memoria social
Salientámolas principais actividades sociais nas que participou Feiraco, Soc. Coop. Ltda., ó longo do ano 1996.
Febreiro
_Acto de presentación oficial dos dous volumes conmemorativos do XXV Aniversario de Feiraco.
_Xornadas sobre cebo de becerros de carne.
Marzo
_Inauguración do curso de Perfeccionamento da Lingua Galega.
_V Centenario da Universidade de Santiago:
A Cooperativa Feiraco participa no Salón Simposio Universidade-Empresa e 1ª Reunión Bienal da Ciencia, Tecnoloxía e Innovación.
D. Jesús García Calvo pronuncia unha conferencia sobre "O Cooperativismo, Instrumento ó Servicio do Desenvolvemento Económico e Social".
Abril
Participación na VII Festa do Champiñón e Feira Expofegasa'96 en Ordes.
Maio
Constitución do Padroado da Fundación Feiraco.
Invitación a dous especialistas cubanos para visitar Feiraco e intercambiar experiencias.
D. Eduardo Isaguín Ruíz, Enxeñeiro Pecuario, Delegado Director da Empresa Nacional de Pastos e Alimentación.
D. José González Navarro, Médico Veterinario, Director da Empresa Leiteira "Los Naranjos".
Inauguración da Caseta Permanente de Feiraco no Recinto Feiral da Semana Verde de Galicia.
A Caseta obtivo o premio ó mellor pavillón e o premio ó mellor Posto de alimentación.
Xuño
Mesa redonda sobre a "Producción e comercialización de carne galega de vacún", celebrada durante a Semana Verde de Galicia.
Asemblea Xeral.
Xullo
IV Congreso Internacional de Peñas Deportivas en Negreira.
Agosto
Inauguración dunha aula-auditorio para 48 prazas na sede de Feiraco.
Inauguración do Curso de Vendedor Técnico.
Inauguración do Curso de Elaboración de Queixos.
Setembro
Inauguración do Curso de Iniciación á Lingua Galega.
Outubro
XVII Carreira Popular de Negreira patrocinada por Feiraco.
Visita da Comisión Mixta do Programa Agrario de Intercambio Hispano-Alemán á Cooperativa.
Visita a Feiraco dunha delegación da Cooperativa Comarcal do Campo "La Candelaria" de san Cristóbal de La Laguna, Tenerife.
Presentación na Casa da Cultura de Negreira da Campaña de Axuda a Cuba pola Asociación para a Solidariedade "Alén Mar", coa presencia de D. Jesús García Calvo.
Novembro
Clausura dos Cursos de "Vendedor Técnico" e "Elaboración de Queixos".
Clausura do Curso de Iniciación á Lingua Galega.
Contas anuais
Balance de situación ó 31-12-96
O Balance de Situación ó 31-12-96 reflicte un inmobilizado material (terreos, edificios, maquinaria, etc.) por un importe de 2.718 millóns de pesetas.
Os fondos propios acadarían os 1.627 millóns de pesetas, entre os que cabe salienta-la constitución da reserva de revalorización, froito da actualización de balances ó abeiro do R.D.L. 7/1996, por un importe de 262.674.448 pts.
Contas anuais
Conta de perdas e ganancias 1996
A Conta de Perdas e Ganancias do pasado exercicio reflicte unhas vendas de máis de 11.750 millóns de pesetas, fronte a un custo de aprovisionamento de 9.563 millóns, o que supón un valor engadido na producción de máis de 2.200 millóns.
As vendas creceron máis do 7,5% respecto ás do ano 1995 e o beneficio do exercicio, despois de impostos, alcanzou os 17.934.073 pts.
29ª Asemblea Xeral
Abre a Asemblea Xeral o presidente, D. Jesús García Calvo, quen fai a presentación da Orde do día co que se vai a desenvolver, se ben, antes de comezar fai dúas puntualizacións;
por unha parte refírese á lexislación pola que se dispón que un organismo independente da propia sociedade sexa o que faga de Interventor de Contas, que _no caso de Feiraco_ foi Auditores Asociados de Santiago, co que se gaña en transparencia á hora de render contas e, por outra, á novidade _na asemblea deste ano_ da regularización de activos que se vai a presentar ó abeiro do R.D.L. 7/1996, co que a actualización de patrimonio significa un aumento considerable do seu valor contable (máis de 262 millóns de pesetas).
De seguida o director de administración, Sr. Couñago, da lectura ó Balance e a Conta de Perdas e Ganancias ó 31/12/96.
Volve a toma-la palabra o presidente salientando que a producción láctea media entre os socios de Feiraco foi de 3.000 litros máis por explotación có ano anterior;
nesta mesma liña de evolución favorable sinalou que, entre os anos 85 e 96, pasouse de 585.000 a 2.285.000 pts. de ingresos medios por explotación.
Tamén fixo referencia ó novo pulo que se lle está a imprimir á Sección Carne que se iniciara o ano pasado con resultado desigual e a constitución das AXES e ACIS, que neste momento lle custan cartos á Cooperativa, pero que se entenden como un importante servicio ós socios.
En contraste está o comportamento dalgúns socios, cos que o Consello Rector terá que tomar medidas, xa que deixan de entrega-lo leite a Cooperativa, pero pretenden seguir aproveitándose dos outros importantes servicios que lles presta.
Intervén Pablo Valledor, director da Sección Carne, a propósito dos proxectos nos que se traballa e do reto que temos por diante ante as inmediatas eleccións dentro de "Ternera Gallega", nas que Feiraco deberá presentar unha candidatura para estar na toma de decisións dentro do Consello Regulador, para o que se conta co apoio de tódolos socios xa que o potencial de Feiraco, cuns 33.000 becerros ó ano, suporíalle sermos os primeiros en Galicia cando todos estean integrados.
Na súa intervención, Santiago Seco, director do Departamento de Análises, Prospeccións e Asesoramento, afondou no significado das ACIS e AXES, tanto para mellora-la calidade do leite coa vista posta no 1º de xaneiro do 98, no caso das primeiras, xa que a partir desa data non se poderá recoller leite que non reuna as condicións mínimas de asepsia segundo dispón a UE, coma para mellora-los resultados económicos das explotacións, coas segundas, e mesmo co servicio de laboratorio que se puxo en marcha.
Pola súa parte, o secretario do Consello Rector, Sr. Conde Patiño, dou lectura ó Informe dos Auditores.
Os Interventores de Contas do mesmo Consello Rector, representados polo Sr. Franqueiro Santos, deron lectura ó seu informe favorable propoñendo a aprobación do mesmo.
Rematou a asemblea coa intervención dos socios cos acostumados Rogos e Preguntas sobre a candidatura ás eleccións de "Ternera Gallega", a productividade na Cooperativa, a proxección da Fundación Feiraco, etc.
Por último, o vicepresidente, Sr. Capeáns Carballo, invitou a tódolos presentes a manifestarse por medio do seu voto para a súa aprobación, se procedía, dos dous primeiros puntos da orde do día, para o que se tiñan instaladas as correspondentes urnas fóra da sala, mentres que no mesmo recinto se procedía ó sorteo dos premios previstos en recoñecemento do mérito pola súa presencia no acto.
No medio dun ambiente de solidariedade entre a notable concorrencia, en derredor das ideas de cambio e transformación do sector que lidera a Cooperativa, péchase unha nova asemblea que mesmo abre novas espectativas de mellora.
A facturación mantense ós mesmos niveis que en 1996
Ó día 25-05-97 a Cooperativa facturara 5.121.564.955 pts. (por extrapolación, 12.291.755.892 pts. no exercicio) cun incremento do 3,3% máis que en 1996.
Incrementan a súa actividade as seccións de Lácteos, Gasóleos (13%) e Carne (29% máis có ano anterior).
A conta de resultados indica un beneficio acumulado de 87.742.379 pts. das que se aplicaron 46.986.683 pts. a provisión para insolvencias.
Os gastos (939.218.967 pts.), cunha lixeira melloría (3.555.000), mantéñense nos mesmos niveis que en 1996.
Tendencia á baixa das cotizacións do leite nos primeiros sete meses de 1997
Nalgún mes (xaneiro) a cotización media do mercado descendeu un 4,30% en relación coa do mesmo mes do ano anterior;
ó socio productor este descenso da cotización repercutiulle nun inferior prezo medio para os sete meses da orde de 0,64 pts./litro, fixándose a cotización media en 42,78 pts./litro, 1,38% menos que no ano anterior.
As contas para o 96
Orzamentos lastrados
Nos cadros que se publican nestas mesmas páxinas están as grandes cifras dos Orzamentos da Comunidade Autónoma de Galicia para 1996.
Convén destacar que a influencia da Xunta na evolución da economía galega é moi significativa, dado que o gasto do executivo autonómico representa casi o 20 por cento do PIB galego.
Dende o punto de vista cualitativo e de asignación de recursos, a importancia das institucións autonómicas, é aínda superior ao tratarse dos organismos públicos máis próximos á sociedade galega, sendo a súa única xustificación representar e dar pulo ás arelas de benestar e progreso da nosa terra.
Pois ben, neste ano de restriccións económicas cunha situación de Orzamentos estatais prorrogados, a opción elixida pola Xunta foi a de realizar unhas contas restrictivas cun aumento do 3,7 por cento, é dicir, aumento real practicamente cero.
No referente aos ingresos, acentúase a dependencia estatal de xeito que as transferencias correntes representan o 74,47 por cento dos ingresos totais e as de capital o 8,87 por cento, habendo dúbidas razonables no grao de acerto nas previsións dos ingresos dos tributos propios e cedidos.
A obrigatoriedade de frear a espiral endebedadora corta un fluxo de recursos, ata agora, manexado con excesiva alegría polos executivos da Xunta.
Pola vía dos gastos as operacións de capital sufren un enorme recorte cunha caída do 13'2 por cento, en tanto que aumentan máis que proporcionalmente as operacións correntes, sobre todo, os gastos en bens e servicios correntes e os gastos financeiros.
A relación entre ingresos e gastos correntes acusa unha moi significativa diminución do aforro corrente de tal forma que nen sequera abonda para financiar o 50 por cento dos investimentos reais.
Dende o punto de vista cuantitativo, as contas da Xunta só pretenden manter as estructuras político-administrativas á marxe da evolución da economía productiva que se considera corresponde substancialmente á economía privada.
O axuste faise a costa das actividades relacionadas cos sectores productivos e os bens públicos de carácter económico, sendo as Consellerías máis afectadas polo recorte as de Política Territorial, Industria e Comercio, Agricultura, Gandería e Montes e a de Cultura.
Son, entón, os gastos correntes os que se preservan aumentando un 8'9 por cento respecto ao ano anterior.
Esta preferencia polos gastos correntes ven a representar o recuamento cara a posicións máis conservadoras, logo do fracaso de moitas das operacións denominadas de investimento, das cales só queda rastro na débeda acumulada sendo a rendibilidade social e colectiva moito menor.
Os recentes datos da economía galega, sobre todo os estructurais e de medio prazo, desacougan a calquera.
Esta elección é indicativa da aversión ao risco e da preferencia polo curto prazo na xestión político-económica dos actuais dirixentes da Xunta, consecuencia dunha desconfianza conxénita e enfermiza nas posibilidades da economía galega para remontar a situación por sí mesma.
A esperanza depositada na chegada de Aznar á Moncloa é toda unha demostración de impotencia e apatía.
Dende o punto de vista cualitativo o tipo de operacións, modelos de funcionamento e dinámicas xeradas pola actividade político-económica da Xunta de Galicia é bastante pernicioso, inducindo comportamentos clientelares baseados na prioridade de preservar e afortalar as estructuras de poder que permiten obter unha rendibilidade electoral máis que proporcional aos recursos aportados.
As teorías do ciclo político son inaplicables a Galicia polos modos escasamente democráticos que aquí se estilan.
Así, a selección de investimentos e gastos realízase en base a criterios arbitrarios derivados da micropolítica local, provincial ou de grupo.
Os principios de transparencia e a avaliación polos resultados obxectivos de carácter económico e social a penas son considerados.
A enorme cantidade de recursos públicos disponibles nos anos de bonanza económica non foron utilizados con racionalidade, eficiencia e pensando en políticas de desenvolvemento para Galicia.
Tales recursos fóronse esvaíndo polos buracos negros que abrían os caciques locais e os grupos de interese que demandaban obras, infraestructuras, equipamentos, servicios públicos e creación de organismos semipúblicos destinados a xestionar con pingües beneficios a maioría das asignacións de gasto.
Ao tempo, a Xunta de Galicia non dispón de ningunha alternativa seria e axeitada para o noso país que poida dar solución viable ao problema da insuficiencia financeira.
A autonomía financeira sempre en boca de todos semella mera retórica baleira de contido nunca concretada en nada diferente dun seguidismo do PP de Madrid.
Velaí a "firmeza" da Xunta sobre da cesión do 15 por cento do IRPF ás CCAA.
Tendo en conta que os orzamentos son o principal instrumento de política económica do que dispoñen os gobernos, a valoración do elaborado e proposto para 1996 non pode ser positiva.
Se os anteriores orzamentos non poideron rachar a tendencia á perda de emprego neto que se dá dende 1989 en Galicia, e se temos que atribuir ás políticas redistributivas solidarias das rexións máis ricas do Estado a elevación da nosa renda familiar disponible segundo poder de compra, non debemos albergar moitas esperanzas nos resultados deste novo Orzamento.
A actividade do actual goberno da Xunta, facilitada pola esmagadora maioría parlamentaria da que goza, está a defraudar boa parte das arelas do pobo galego nas institucións autonómicas debido a súa inoperancia, á aínda insuficiente identificación co país, e á pouca enerxía e determinación que poñen os seus dirixentes na defensa dos intereses da nosa terra e do seu futuro como pobo diferenciado.
¿Para cando a reforma das Caixas?
As caixas de aforro son un fantástico exemplo da teoría da evolución referida ó sector financeiro.
Unha intelixente adaptación ás circunstancias de cada momento acadou o milagre de transmutar uns misericordiosos Montes de Piedade, nados para exercer a caridade cos pobres ou para tapar as vergoñas económicas dos que non querían recoñecerse pobres, nos actuais intermediarios financeiros que lle disputan, e lle gañan, á Banca unha importante parte do pastel.
Evolucionaron, paseniñamente pero sen acougo, dende a súa modestia de bancos dos pobres, de receptores de aforros cativos pero estables, de institucións vixiadas polos municipios ou bispados fundadores, de financiadoras dunha obra benéfico-social que cubría necesidades cáseque básicas no seu reducido territorio, ata se converten en verdadeiros monstros financeiros, tanto polo seu tamaño e pola variedade das súas operacións como polo seu peso no panorama das finanzas.
A evolución das Caixas montouse, co resultado por todos coñecido, sobre tres eixos complementarios; o seu crecemento baixo a tutela pública, a ampliación do seu ámbito territorial e o cambio operacional.
Baixo a tutela do estado as Caixas medraron en recursos e importancia.
Neste periodo as Caixas disfrutaban dun trato de favor, especialmente no campo fiscal, e, en cambio, o goberno utilizaba os seus recursos de acordo coas prioridades que consideraba oportunas en cada momento, en virtude dos poderes que a mencionada tutela lles outorgaba sobre a distribución e colocación dos fondos depositados nelas.
Pola súa banda, as Caixas comprenderon axiña a forza da unión e fundaron a Confederación de Caixas de Aforro, que comenzou sendo un nebuloso entramado asociativo para chegar a ser, no día de hoxe, un dos poderes máis sólidos e máis ocultos do panorama, non xa financeiro, senón político e social.
Con institucións xa grandes e consolidadas e co poder de influencia que a Confederación lles outorgaba, as caixas foron arrincando as autorizacións necesarias para ir entrando en ámbitos operacionais que lles estaban prohibidos ou eran exclusivos dos bancos.
Ó mesmo tempo territorialmente deixaron de ser municipais ou provinciais para poder espallar as súas oficinas por todo o ámbito nacional e internacional.
Chégase por este camiño a que hoxe se poida dicir que as palabras caixa e banco son sinónimas.
Sen embargo, as caixas na súa evolución foron desprendéndose de moitas hipotecas do seu particular "status", sen perder por iso algunhas vantaxes particulares:
operativamente son coma bancos pero, doutra banda, seguen a ser institucións financeiras de carácter social, natureza fundacional e sen ánimo de lucro.
Leron ben, "sen ánimo de lucro".
Eis a gran dicotomía na que se debaten hoxe, o inestable equilibrio no que se manteñen e a abraiante disparidade entre o que se di e o que se fai:
institucións que manexan billóns de pesetas no mercado financeiro resulta ser que non teñen ánimo de lucro.
Por poñer un exemplo:
non teñen ánimo de lucro pero os tipos de xuro máis altos para préstamos hipotecarios son os aplicados por La Caixa.
Para poñer outro exemplo:
a última regulación dos seus órganos directivos trata de poñerlle un caritativo veo democrático a unha organización de corte feudal.
Non hai accionistas propietarios porque non hai capital, e o poder burocrático de xestión convértese en poder político de decisión.
Por iso non poden manterse moito tempo estas contradiccións que, deica hoxe, puideron superarse só pola profesionalización da dirección.
Sometido o Director Xeral a presións políticas insoportables, tal e como estivemos a ver este ano en dúas caixas emblemáticas, a única solución eficaz será afrontar dunha vez por todas a profunda reforma das Caixas.
Que será realmente difícil polos intereses en xogo.
Galicia, ante os pactos de Aznar
Autonomía financeira e solidariedade
No pacto co PP, CiU reclama un aumento da autonomía financeira pero con reducción da solidariedade interterritorial
Fronte a comunidades como as presididas por Ardanza e Pujol _ás que beneficia o reparto financeiro que se proxecta_ outras, como Galicia, sairán perxudicadas
Os cataláns fixeron fincapé na consideración dos habitantes como único criterio de custo dos servicios públicos
Despois de vinte anos de singladura, o sistema autonómico torna a estar nunha encrucillada de ventos encontrados.
Na negociación para a investidura de Aznar como Presidente do Goberno de España o financiamento das Comunidades Autónomas é unha das pezas decisivas.
Alén dos intereses particulares dalgunhas opcións, cómpre destacar dúas cuestións decisivas.
A primeira é a de como completar o proceso descentralizador no plano financeiro, configurando administracións con autonomía e, polo tanto, responsábeis.
Tense avanzado decisivamente no degrao de descentralización nas decisións sobre o gasto pero non nas que afectan aos ingresos.
Esta combinación de descentralización política e centralización financeira provoca varios efectos negativos: subordinación das Facendas autonómicas; configuración das administracións descentralizadas como benefactoras diante dos cidadáns, mentras que a central aparece como voraz recadadora; apelación excesiva ao endebedamento cando non existe suficiencia de recursos; tensións recorrentes entre os diversos niveis de administración.
A segunda cuestión atinxe á garantía de continuidade da solidariedade interrexional conforme se profundiza a autonomía financeira das comunidades de réxime común.
A pertenza a un mesmo Estado debería dar lugar a un acceso equivalente aos servicios públicos, dado un esforzo fiscal similar, con independencia do lugar no que se habita.
Pero, como os diversos niveis de desenvolvemento provocan diferencias na capacidade fiscal cumprirá, se se institúe un réxime de autonomía financeira, efectuar transferencias de nivelación entre diversas áreas para garantir que todas as comunidades autónomas poidan ofertar un mesmo nivel de servicios públicos.
As transferencias de nivelación son así un instrumento de solidariedade no presente, para os bens públicos e semipúblicos.
Pero o ideal non é só que todos os cidadáns poidan acceder a servicios públicos similares en cantidade e calidade;
é un obxectivo adicional que se reduzan as diferencias interrexionais nos niveis de desenvolvemento, medidas a través da renda per capita.
Configúrase así un segundo nivel: a solidariedade para o desenvolvemento, que tamén esixe a transferencia de fondos desde as Comunidades máis ricas ás máis pobres a través da Facenda Central.
Con estas dúas dimensións (Autonomía Financeira e Solidariedade) podemos construir un gráfico con catro cadrantes.
Notemos que esta representación insiste nun presuposto implícito nos párrafos previos:
existe certa independencia entre ambas dimensións:
o avance na autonomía financeira non supón necesariamente menores doses de solidariedade;
polo tanto, é perfectamente lexítimo perseguir ambos obxectivos simultaneamente.
Na actualidade temos un degrao aceitável de solidariedade pero con escasa autonomía financeira.
Dado que ninguén declara pretender dirixirse horizontalmente cara á direita (reducindo a solidariedade sen gañar en autonomía), cabe imaxinar tres vías de reforma:
aumento da autonomía financeira pero con reducción da solidariedade _tal parece ser a posición expresada por CiU cando reclama unha mellora do financiamento para Catalunya e a consideración dos habitantes como único criterio de custo dos servicios públicos_;
igual (ou máis) solidariedade sen máis autonomía _cecais Chaves, Ibarra e Vázquez se visen reflectidos aquí_;
e, por último, igual (ou máis) solidariedade e máis autonomía _tal debería ser a postura do nacionalismo galego.
Prescindindo de consideracións políticas, desde logo non desfavorábeis pero si paradóxicas, ¿é posíbel ese tránsito?
¿Como debería ser un modelo que combinase profundización na autonomía financeira e solidaridade?
¿Que representa o pacto PP-CiU?
Condicións da autonomía financeira
A autonomía financeira non se substancia, desde logo, na participación das Comunidades Autónomas na xestión tributaria (aínda que ésta poida ser unha compoñente daquela, en certas condicións) nin, moito menos, na participación territorializada en ingresos da Facenda central _como sucede na actualidade coa cesión do 15 por cento da cota líquida do IRPF.
Para que exista deben cumplirse dúas condicións básicas:
_Cada Facenda autonómica pode determinar o nivel de ingresos que desexa obter (por suposto, no marco establecido pola normativa xeral e as decisións parlamentarias), o que, vai de seu, constitúe unha aproximación ao nivel de servicios públicos ofertados.
Dada a consideración previa sobre as diferentes capacidades fiscais das Comunidades, estas decisións autónomas terían que contar co coñecemento previo das transferencias de nivelación, dentro dunha marxe razonabel;
e esas transferencias (pactadas na súa contía inicial e nos determinantes da súa evolución para un período longo) deberían ter a magnitude adecuada para garantir o cumprimento do principio de suficiencia, sen o cal a autonomía financeira é papel mollado.
Esta reflexión subliña que tan só para as Comunidades Autónomas cunha balanza fiscal superavitaria a autonomía financeira non solidaria ten sentido;
no resto, tan só a autonomía financeira máis a solidariedade con suficiencia converte en real á primeira.
De aí a trascendencia da consideración conxunta de ambos aspectos.
A aplicación desta condición esixe a traslación ás Comunidades Autónomas de capacidade normativa cando menos sobre os tipos impositivos a aplicar.
_Cada Facenda autonómica pode decidir o padrón distributivo resultante da aplicación do seu (sub)sistema tributario autónomo sobre os suxeitos residentes no seu territorio.
Para cumplir esta segunda condición as Comunidades han de contar cun elenco de impostos que cubran os máis importantes feitos imponibeis (renda, patrimonio, consumo);
poder modificar non só os tipos medios senón as escalas _e, polo tanto, o mínimo exento_ (no caso do IRPF, IP ou ISS);
poder actuar sobre outros parámetros dos tributos, como as deduccións na cota, etc.
Nestas condicións, as Facendas autonómicas incorporarían tamén a responsabilidade da xestión dos tributos que compoñerían o seu sistema fiscal aínda que deberían cedela a unha Administración Tributaria Común cando menos para os tributos compartidos coa Facenda Central.
¿Que se consegue deste xeito?
Pois que as responsabilidades fiscais esteñan mellor repartidas entre as distintas administracións;
que as Comunidades Autónomas dependan en moita menor medida dos recursos procedentes da Facenda central pero, ao mesmo tempo, que deban asumir o custo político do seu nivel de gasto público;
cecais, tamén, reducir a magnitude do fraude fiscal, ao involucrar a administracións próximas aos cidadáns na súa persecución.
En todo caso, autonomía financeira é sinónimo de responsabilidade;
na medida en que ésta é compartida, de corresponsabilidade.
¿Cumple estas condicións o pacto PP/CiU, tal e como se coñece ata o momento?
Sen dúbida representa un avance sustancial na autonomía financeira ao avanzar na criación dun imposto autonómico normalizado de IRPF (30 por cento da base imponibel actual) e ao dotar ás CCAA de competencia normativa sobre os impostos cedidos.
Nembargantes, esquécese de detallar con igual concreción o cálculo das transferencias de nivelación de servicios e desenvolvemento así como os límites da súa evolución ao longo do tempo.
Cumprirá agardar para coñecer os seus efeitos sobre o degrao de solidariedade do sistema a que se produza a oportuna concreción no Consello de Política Fiscal e Financeira.
Ademáis, a autonomía financeira quedaría mellor garantida se os actuais tributos cedidos se convertisen en tributos próprios, de xeito explícito; e se o actual Imposto de Matriculación, que é, dentro dos Impostos Especiais, aquel que resulta máis fácil de territorializar, se transformase asemade en Imposto próprio.
Esta medida está baseada na asunción por parte das Comunidades Autónomas de competencias en materia de vías de transporte terrestre, de xeito compartido coa administración central (que contaría pola súa parte co Imposto Especial sobre Hidrocarburos para recuperar as externalidades negativas do tráfico rodado).
Nunha segunda fase poderían tamén transformarse en impostos própios aqueles que gravan o consumo de alcol e tabaco, para o que debería establecerse a adecuada previsión normativa.
Por outra banda, non só o IRPF senón tamén o IVE (en fase minorista) tenían que ser compartidos entre a administración do Estado e as das Comunidades Autónomas.
Parece sensato comezar pola cesión ás Comunidades dun tramo do actual IRPF, a calcular sobre a base imponibel, e que daría lugar a unha reducción similar na contía no IRPF central;
esta operación, de menor dificultade técnica que a do IVE, goza xa de certo consenso entre os expertos e provoca unha superior perceptibilidade da responsabilidade fiscal das autonomías.
Xera, sen embargo, desigualdades recadatorios moi relevantes que deberán ser obxecto de tratamento específico.
Nunha segunda fase podería instrumentarse a cesión dun tramo do IVE (en fase minorista), o que ten algún apoio normativo na LOFCA, unha vez despexadas as dúbidas sobre as súas dificultades técnicas (rexímenes especiais, illamento da fase, etc.) e a eventual incompatibilidade coa tendencia á harmonización da imposición sobre o consumo na Comunidade Europea.
Ao calcularse o tramo cedido como unha porcentaxe sobre o IVE repercutido en fase minorista (en vez de sobre o IVE xerado), homoxeneizaría o seu impacto por CCAA.
De novo, dentro dun marco xeral, poderían as CCAA actuar sobre os tipos, aumentando así a súa autonomía fiscal.
Tamén hai que ter en conta que, ao profundizar na autonomía financeira da forma aludida (aumentando decisivamente os ingresos próprios das CCAA), e coa finalidade adicional de simplificar o financiamento autonómico, os servicios de saúde transferidos deberían abandonar o seu esquema paralelo de achegamento de recursos, integrándose no réxime xeral.
Finalmente, as modificacións precedentes esixirían a redacción dunha nova Lei de Financiamento das Comunidades Autónomas, que substituíse á actual LOFCA e criase o marco normativo adecuado para a instrumentación da reforma proposta.
Niveis de recursos
A instrumentación do principio de solidariedade interrexional esixe responder á pregunta de cal é o nivel de recursos adecuado para cada Comunidade.
En primeiro lugar, sabemos que compre garantir un mesmo nivel de acceso aos servicios públicos aos cidadáns de todas as Comunidades.
Pero a autonomía nas decisións de gasto (na composición concreta da cesta de servicios ofertado), que responde ás características concretas da poboación de cada territorio e ás súas preferencias _manifestadas nas decisións sobre os seus gobernantes_ obliga a converter ese nivel nunha certa cantidade monetaria.
Para esta conversión precísase elixir as funcións (educativa, sanitaria, de provisión de bens culturais, etc.) que deben asegurar as CCAA;
determinar a ponderación que cada función debe ter no gasto total;
e calcular o custo de prestación dos servicios asociados a cada función.
Este custo dependerá do número de usuarios potenciais do servicio; do tipo de usuario; das condicións específicas de cada Comunidade que poidan afectar ao custe.
Na actual negociación sobre a financiación autonómica destaca o empeño de CiU de basar o monto global de recursos a disposición de cada Comunidade tan só sobre o número de habitantes, destacando que Catalunya recibe un financiamento per cápita considerabelmente menor ao extremeño, por exemplo _para non utilizar as comparacións coas autonomías de réxime foral.
Destaquemos que esa fórmula posúe o valor da sinxeleza e da claridade.
Porén, cómpre recoñocer que o número de habitantes e o número de usuarios de cada función non teñen por que coincidir.
Por exemplo, o gasto educativo parece máis razonabel ligalo ao número de rapaces en idade de escolarización nos niveis obligatórios e a unha porcentaxe de mozos en idade de escolarización universitaria que non ao volume de poboación total.
Tamén convén converter aos usuarios en usuarios equivalentes.
Con esto indícase que en función das características do colectivo de usuarios o custo pode variar para garantir un mesmo nivel de prestación de servicios.
Por exemplo, para o cálculo do custo dos servicios sanitarios é relevante coñecer que o gasto per cápita dos maiores de 65 anos multiplica por 4 o gasto dos menores de tal idade.
Outros elementos poden afectar ao custo de prestación dun nivel equivalente de servicios poden ser a insularidade ou a dispersión poboacional ou da débil densidade demográfica.
Con todo, é verdade que resulta difícil avaliar o sesgo introducido por estos factores, máxime cando poden, en moitas ocasións, poñerse exemplos de maiores custos ligados á acción de factores antitéticos aos anteriores.
Debería reservarse tan só unha pequena cantidade no financiamento global para atender aquelas situacións que parezan incontrovertibeis.
En segundo lugar, unha vez determinado o monto global de recursos que corresponde ás Comunidades Autónomas de réxime común, pode repartirse en función dos criterios anteriores (porcentaxe correspondente a cada servicio, número de usuarios equivalentes potenciais).
Obtemos así o gasto total a financiar a cada Comunidade no momento inicial do modelo.
Unha vez estabelecida a recadación correspondente a cada Comunidade polos tributos própios e cedidos obteríase o montante das transferencias de nivelación que desde a Facenda Central deberían recibir as CCAA no momento inicial.
Queda só por determinar a evolución das mesmas ao longo do período de vixencia do modelo.
Claro que nun esquema de autonomía financeira as transferencias non poden ter como obxectivo compensar os menores ingresos derivados dun rendemento do sistema fiscal dunha Comunidade inferior ao previsto:
en eso consiste a responsabilidade.
Porén, debe establecerse unha evolución pactada das transferencias de nivelación en función do crecemento do PIB español, cun recálculo cada cinco anos das variabeis de base (fundamentalmente, poboación por tramos de idade nos exemplos citados).
Transferencias
Pero a aplicación da solidaridade comprende tamén, como xa vimos, a instrumentación de transferencias de desenvolvemento para a formación de capital produtivo nas CCAA de menor nivel de renda.
O seu obxectivo é o de colaborar na reducción dos desequilibrios rexionais en termos de renda por habitante.
Cabería imaxinar que en vez de transferencias deste tipo fose a própria administración central a que asegurase directamente esta colaboración na converxencia interrexional a través de programas específicos de investimento.
Sen embargo, a súa articulación como subsidios por conta de capital ás CCAA constitúe unha alternativa máis correcta por canto estas están encargadas de certas funcións decisivas para un superior desenvolvimento (formación de capital humano por medio do ensino ou a sanidade; apoio a certos sectores produtivos; etc.);
e este segundo modelo implica unha rexionalización dos investimentos e unha transparencia que aseguran a efectiva contribución da acción pública.
Éste é o papel do FCI _sobre todo despois da reforma de principios da década_ e, no ámbito da CE, do FEDER.
Trátase dun financiamento condicionado á realización de determinadas accións de investimento que beneficia ás CCAA de menor renda per cápita.
Notemos que o proceso de reducción das desigualdades interrexionais en España estancouse desde inicios da década dos 80, coincidindo co impacto da crise económica _que reduce a movilidade espacial da poboación_ e a maior liberalización exterior _que previsibelmente actúa como elemento de agudización dos desequilibrios_.
Pero é xustamente nesta etapa cando se produce a descentralización autonómica e comezan a operar instrumentos de desenvolvemento rexional como o FCI.
Resulta difícil coñecer que tería ocorrido sen eles pero, en todo caso, esa constatación ilústranos sobre a súa insuficiencia para contrarrestar a acción dos mecanismos de mercado nun contexto de crise.
Por eso as CCAA de menor renda por habitante deben reclamar que se redupliquen os esforzos instrumentados a través dos diversos fondos (FCI, FEDER e outros).
Pensemos que, no caso de Galicia o FCI supuxo tan só 32.000 millóns en 1993: aproximadamente o cinco por cento dos ingresos globais da administración autonómica e sobre o 25 por cento do seu esforzo investidor.
Tamén é coñecido que o sistema de financiamento autonómico perpetuou os desequilibrios de partida ao establecer ao longo do período transitório (1976/80) e, cando menos, ata 1991 a técnica do custo efectivo para calcular a contrapartida financeira do traspaso de competencias.
Financiábase ás CCAA en función do volume de gasto real utilizado no exercicio precedente, sen computarse, ademáis, o investimento necesário:
por iso o FCI incluía o financiamento do novo investimento.
Algo similar sucedeu coas transferencias de sanidade.
Cecais a débeda histórica de comunidades tradicionalmente deficitárias, como a galega, poida calcularse así como a diferencia entre o custe efectivo e os recursos necesários para soster un nivel de servicios aceitábel, en áreas como a educativa ou a sanitária, desde as transferéncias das mesmas ata hoxe.
Dado que subsistirá un nivel competencial da administración central de releváncia, convén estabelecer tamén algún elemento de información e control sobre a rexionalización efectiva do investimento público central: grandes infraestruturas, acción do sector público productivo, etc.
Pensemos que entre 1991 e 1994 o investimento público territorializado da administración central en Galicia supuxo o 10 por cento do conxunto das administracións públicas;
e, en termos de pesetas por habitante, Galicia era a que apresentaba cifras menores de todas as CCAA do art. 151, situándose aproximadamente no 50 por cento das cifras per cápita de Andalucía e Valencia.
Os gastos da Comunidade Autónoma de Galicia representan perto do 20 por cento do PIB nos últimos exercicios.
Por exemplo, en Galicia, entre tributos próprios e cedidos recádase entre o 7 e o 9 por cento dos ingresos totais da Facenda Autonómica.
Para un mesmo esforzo fiscal a presión fiscal e, polo tanto, a recadación en relación coa renda global, diverxe.
Existe ademais o problema, na imposición directa, da diferencia entre o lugar de residencia do suxeto pasivo do imposto e o lugar da xeración da renda.
Esta cuestión afecta ao IRPF e, seguramente, en moita maior medida ao Imposto de Sociedades, polo que non se formula a súa cesión ás CCAA.
O cumplimento desta posibilidade dependerá finalmente, no modelo actual, da efectiva combinación de servicios públicos que cada Comunidade Autónoma oferte aos seus cidadáns _e da eficácia na xestión dos mesmos_; e no modelo que se propón, ademáis, do nivel escollido por cada Comunidade para os servicios e, polo tanto, para a presión fiscal.
Notemos que o éxito de este segundo instrumento faría inecesário tamén, en boa medida, ao primeiro, no medio ou longo prazo.
Pero non óptimo:
pensemos na non participación das Comunidades de Réxime Foral na mesma; ou na persistencia das diferencias na dotación de capital público básico entre Comunidades; ou na reducción da converxencia en termos de renda per cápita entre as mesmas.
Que, nun contexto de necesária reducción do déficit público, só pode instrumentarse mediante unha caída no financiamento de outras comunidades.
Poden existir outros modelos.
Véxase así o Informe sobre el actual sistema de Financiación Autonómica y sus problemas, (C. Monasterio e outros, 1994), no que se basan boa parte das propostas seguintes; ou Haciendas Territoriales y Corresponsabilidad Fiscal, (ACESP, 1993), que recolle as posicións a veces diverxentes dos máis importantes expertos.
Vencellados aos gastos sanitários, transferidos xa a algunhas Comunidades Autónomas.
Por exemplo, en Galicia supón ao redor de 75.000 millóns de ptas.:
tan só un 10 por cento dos gastos totais;
esta porcentaxe máis que se duplica no caso de Catalunya.
O modelo anterior provocaría diferencias moi importantes na xeración de recursos próprios para as CCAA, dadas as disimilitudes na capacidade fiscal das mesmas, en relación co gasto necesário en cada unha delas para acadar un nivel equivalente de prestación de servicios públicos.
Xa indicamos que esto faría imprescindibeis as transferencias de nivelación (que veremos posteriormente).
Pero podería propoñerse a utilización da participación territorializada nalgún tributo central, variábel segundo as CCAA, como anticipo a conta das transferencias de nivelación.
Éste é o caso na actualidade coa cesión do 15 por cento da recadación do IRPF, pero agora instrumentada de xeito que, sumada aos ingresos próprios, acaden todas elas unha porcentaxe equivalente (90 por cento, por exemplo) dos gastos necesários no momento inicial de funcionamento do modelo.
Estes impostos compartidos deberían, cando menos, ser xestionados por unha Axencia Tributaria Común _como no pacto PP/CiU_ profisional, pero na que cada CCAA dispuxera dunha participación paritária no seu territorio.
Suponse, para facilitar a exposición, que non existen diferencias no nivel competencial das diversas Comunidades.
Notemos que esta formulación esixe distinguir subfuncións (por exemplo, os distintos niveis de escolarización) e calcular os custos asociados a cada unha de elas.
O razonábel é pensar que, no momento inicial, a cantidade global de recursos non se afaste da efectiva en exercicios precedentes, dadas as restriccións orzamentarias.
Xosé Luís Méndez
O banqueiro renacentista
Move un barco de ouro en terra de promisión.
Cáustico e retórico á vez, calceta un discurso liberal, humanizado, sen perder a compostura, a escasos metros do seu camarote de banqueiro renacentista.
Rodeado de bits, vive a contragolpe de quen se sabe aldeán de orixe e galáctico de destino.
Está, coma todos, en transición cara a unha sociedade que el saúda, aparentemente feliz, cada mañá, servida na bandexa electrónica do seu xornal/ordenador.
Afiánzase en gurús como Negroponte, o papa que defende un novo evanxeo tecnolóxico para salvar ós sen fogar dixital, coa fin de obrigarse a ver máis alá do diñeiro, que é o que sobreabunda nas súas contas de resultados, máis alá da praia de Orzán, á que sempre ha voltar por necesidade.
Caixa Galicia está a un paso do diñeiro electrónico, pero tamén a un tiro de pedra dun país ferido, ó que se lle vai a vida a chorros.
Ante esta dobre e contradictoria realidade, Xosé Luís Méndez reafirma paradoxicamente o seu liberalismo económico.
E fai de Irlanda (pese a estar máis illada ca nós, tendo a Inglaterra sempre enriba, di) o espello no que se ha mirar Galicia.
Pasa como gato sobre brasas por cuestións politicamente comprometidas, pero deixou pistas no off que algún día sería útil despexar.
Foron varias horas de conversa.
A gusto, sobre unha mesa ancha, nas alturas dun edificio que despista por fóra o poder que almacena dentro, case perdido na retícula urbana da Coruña, cando aínda non se coñecían as medidas de choque lanzadas por Aznar.
A entrevista reflicte algo do que pensa sobre o mundo que nos cerca, e sobre o país que nos interpela, o primeiro e por agora único director xeral da que é a terceira Caixa no Estado.
_É vostede dos que exclaman mirando atrás que verde era o meu val?
_Nunca miro atrás.
Podes convertirte nunha estatua de sal.
O importante é interpretar o futuro.
Iso obrígate a estudiar de contado a evolución da sociedade.
_A de Galicia, por exemplo.
_Cambiou moitísimo.
Pero iso non será nada comparado co que está por vir.
Será en todo caso unha evolución diferente, máis rápida e intensa, que afectará á economía, ós negocios, ó xornalismo, á cultura, á política.
Se o que fas é mirar atrás, irás bunkerizando o futuro.
Nada pode impedir xa o cambio.
_Descríbolle só algúns compoñentes do diluvio que vén: Internet, a TV numérica, o ciberespacio, o teletraballo, a realidade virtual...
¿Como poñerse a salvo unha sociedade tan tradicional como a nosa?
_Construíndo unha arca segura, para sobrevivir cando suba a marea.
¿Como?
Cunha formación que axude se non a compartir, sí a comprender os cambios que se producen arredor nosa, en lugares diferentes e á vez en tempo real.
Conseguiremos unha sociedade sen medos e audaz.
_Pero os cambios están chegando ata nós sen termos construída esa arca.
_Sería un suicidio pechármonos no noso mundo.
Temos ademais feitos que proban como o éxito é case sempre froito da audacia.
Existen en Galicia iniciativas empresariais modélicas dentro e fóra do país.
Ese potencial de competitividade, esa audacia, é a que me fai sentir a min optimista como galego e como economista.
_Polo que di, para vostede o éxito económico sobrepasa as razóns da productividade.
¿Pensa, como afirma Daniel Bell, que se está a dar a victoria da cultura sobre a clase?
_O que creo é que na sociedade da Europa occidental, ou na mesma sociedade norteamericana a cultura permeabilizou enormemente tódalas relacións sociais.
Noutro tempo sería impensable que os becarios de onte ocupemos hoxe postos directivos.
Cultura e benestar, velaí o binomio actual máis influínte.
_¿Nota que ese binomio está a ser asumido con normalidade polos líderes sociais?
_Si que o noto.
Na linguaxe sindical, por exemplo, que en España se adaptou rapidamente ó mundo actual despois do 75.
En Alemaña e en Francia este cambio produciuse con moita maior lentitude.
A economía, unha filosofía moral
_Afirma Galbraith que as voces da economía e dos economistas oiranse moito menos o século que vén.
¿Como o explicaría vostede?
_Non o sei.
Galbraith di moitas cousas que eu non comparto.
En teoría económica eu son máis da escola liberal.
_¿Pero que papel cre que terán a economía e mailos economistas?
_Eu observo diferentes niveis de preocupación no mundo.
É preciso distinguir entre o que sucede nos EEUU e na nosa Unión Europea e o que pasa nos países do oeste asiático e nas economías emerxentes, poño por caso, ou en África.
Polo mesmo, o papel do economista tamén ha ser moi diferente nesas realidades.
Centrándonos no mundo que nos rodea máis de cerca, eu diría que o fundamento está na xestión.
_¿Así sen máis?
_Outra cousa é que a economía en sí mesma non teña que ser o nó gordiano.
_Pero sempre será inevitable...
_...si, porque a economía en definitiva é unha filosofía moral.
Cambiaron bastante as cousas respecto das teorías clásicas.
O concepto da economía no inmediato futuro non se vai centrar tanto en crecer, senón en como crecer.
Os economistas interpretarán cualitativamente a sociedade.
Teremos que separarnos do número e participar máis abertamente nos xuízos de valor.
Nesta nova perspectiva, a formación teórica ou ideolóxica que teña o economista será determinante.
Contribuiremos desta maneira a facer unha sociedade máis humanizada.
_A sacralización que se fai hoxendía do mercado non convida a ter fe nese cambio.
En palabras de Alan Minc, produce demasiadas zonas grises, zonas nas que é difícil distinguir entre o moral e o inmoral, entre o oficial e o oficioso...
_Produciraas se a sociedade llo permite.
_Actitude que só se concibe en sociedades moi desenvolvidas, formadas e conscientes.
Non en sociedades desprotexidas e febles neste mundo de fluxos.
Nós, por exemplo...
_Certo.
Pero iso non significa que no noso caso teñamos que colocar barreiras cara o futuro, porque nos paralizarían.
Impediríannos competir e dominar un mercado.
Eu prefiro enfrentarme ó problema que vén.
Pode que perda a batalla nesa maneira de interpretar competitivamente o mundo, pero vouno intentar.
En todo caso, iso non sería fracasar, só sería non gañar.
_¿Onde están para vostede os maiores atrancos?
_Vai ser o sector público quen tente dominar o mercado, impedindo que actúe libremente.
Entrará na sanidade, nas universidades, nos medios de comunicación, nas finanzas... en todo.
Entre esa presencia tan omnímoda do sector público, que non é o máis eficiente, e unha liberalidade absoluta do mercado, hai termos medios.
Faise prioritario buscar a transparencia do mercado.
Córrense riscos, pero sempre é mellor vivir en liberdade.
No político e no económico.
_¿Experimenta vostede esa liberdade á hora de actuar como director xeral de Caixa Galicia nos campos, sempre interactivándose, da economía e da política?
_No exercicio económico, sí.
Se iso se pode interpretar en termos de influencia alí onde nos estamos desenvolvendo, tamén.
Tivemos a sorte de que as circunstancias nos permitisen, e a min particularmente, vivir un proxecto de adaptación ó mundo libre nunha caixa de aforros.
Pero, emulando a Maquiavelo, eiquí cumprimos iso de que a sorte é a noiva dos audaces.
Desde Galicia tentamos facer unha caixa do Estado español.
Para ser así de audaces, tiven total liberdade.
Autonomía e política, un dilema
_¿Foi consciente durante todos eses anos que vostede influía na vida política de Galicia?
_Non.
Nen sequera mo planteo.
A miña misión é a de marcar goles, cantos máis mellor.
_¿Nunca sentiu a tentación de entrar en terreos de influencia política directa, como sabe que fixeron outros banqueiros ?
_Non.
_¿Nunca tivo tampouco Caixa Galicia esa necesidade?
_Nunca.
Esta entidade nace e medra coa Transición.
Abríndose como se abriu a Constitución a unha descentralización administrativa e política, con capacidade lexislativa e con liberdade para integrármonos en Europa, axiña entendemos que o noso era crear unha Caixa rexional, metela no proceso autonómico, e ó tempo mentalizarnos de que iamos competir libremente no mercado.
Pois ben, durante todo ese proceso, e nos tempos actuais, sempre tivemos un trato exquisito cos diversos gobernos autónomos.
A nosa relación coa política activa non pasou de aí.
_¿Por que ese empeño en demostrar que non... ?
_...porque sería un erro garrafal que un directivo dunha entidade financeira pretendese intervir en política máis alá do que lle vén marcado pola operatividade da economía.
Sería confundir o seu papel.
_¿Banqueiros como Mario Conde estarían agora sufrindo a penitencia por intentalo?
_Imos ver...
Calquera persoa que actúe con esa pretensión en caixas ou bancos, esquece algo fundamental:
que no pasivo do balance dunha entidade financeira hai un capítulo que se chama recursos alleos.
¿Enténdese o que quero dicir?
O banqueiro renacentista debe ter sempre un discreto segundo lugar na sociedade.
_Alén do que sería unha implicación directa na loita polo poder político, hai niveis de participación na política concebida como espacio público.
Téñense subliñado diferencias de estilo e intensidade entre o grao de participación que veu tendo La Caixa de Catalunya no asentamento do autogoberno catalán, e o que veu tendo entre nós Caixa Galicia.
¿Acéptao así?
_En absoluto.
Posiblemente nós teñamos en termos relativos máis presencia na nosa propia comunidade que La Caixa na súa, aínda que eles conten no resto do Estado cunha presencia moi superior.
Á hora de analizar a función das Caixas, que é fundamentalmente traballar para sacarlles o mellor proveito ós recursos que lles prestan, algúns poden caer facilmente na falacia de pensar que a misión destas entidades é a de ser social, sen máis.
Se así fose, nunca seriamos competitivos en nada.
_Para negar esas diferencias, alude exclusivamente á maior ou menor presencia de ambas entidades nas súas respectivas sociedades de orixe.
Pero hai outras valoracións que poden medir tamén, e incluso explicar, diferentes intensidades de implicación...
_Non quixera que se misturasen os conceptos.
Unha cousa é a implicación na consolidación da autonomía, e niso a nosa entidade está claramente implicada desde que se constitúe en caixa galega, dentro do proceso histórico que vai vivir Galicia.
Quixemos ter máis peso, conscientes de que en adiante os presupostos do Estado ían ser elaborados de maneira descentralizada.
Sabiamos por iso que canto máis reforzásemos a nosa identidade financeira, máis utilidade lle reportaría esta entidade á propia comunidade galega.
Nese grao de implicación non nos gaña a Caixa de Catalunya.
Outra cousa moi diferente é a implicación política.
Ese é xa un xogo de partido, no que non entro.
_Debuxemos unha hipótese:
que o proceso autonómico seguido por Galicia estivese conducido en boa medida por un partido nacionalista, tipo CiU.
¿Actuarían vostede e a entidade que dirixe da mesma maneira?
_Non o sei.
Pero do que si estou convencido é de que non habería máis implicación na Autonomía que a que actualmente temos.
O que si vexo é que, aínda non habendo en Galicia un partido nacionalista tipo CiU, hai institucións que teñen hoxendía un peso autonómico moi grande.
Sen necesidade de retornar a eventos históricos pasados, aínda que sigan tendo o seu peso, está emerxendo na nosa sociedade a conciencia da necesidade de sermos xestores dos nosos propios recursos.
Iso é o que está xerando unha maior implicación rexional, autonómica, de comunidade.
_Coa mirada posta na experiencia política dos nacionalismos vasco e catalán, ¿considera que un partido nacionalista galego dese corte incentivaría de maneira máis intensa ese reencontro coa identidade perdida, coa sociedade e coa capacidade do país para reactivar a súa economía e o seu benestar?
_As cousas son como son.
_Pero as cousas tamén teñen causas que lles impiden ser doutra maneira...
_Non ten por que haber unha causa-efecto.
_Danse feitos en Catalunya, sen embargo, que o fan pensar así: maiores niveis competenciais, institucións políticas máis asentadas, conciencia cívica de identidade, índices de desenvolvemento europeos, capacidade real para penetrar nos poderes do Estado...
_Tamén en Alemaña existen dous grandes partidos de Estado e hai unha forte descentralización a través dos länder que, tendo nalgúns casos bastantes menos competencias ca nós, presentan altos niveis de desenvolvemento socioeconómico.
Xa non falemos de Francia, tan centralista, ou da Gran Bretaña.
É certo que se miramos minimamente a historia, observaremos como hai na península ibérica un decreto de nova planta no século XVIII que é determinante para o desenvolvemento de determinadas rexións.
A capacidade de xestión en certas comunidades é máis forte que na nosa, porque levan máis anos niso.
Todo iso vai unido no caso catalán á súa privilexiada situación mediterránea.
¿Iso é determinante para que eles sexan máis autonomistas ca nós?
Non ten por que selo.
As cousas son como son.
_Aínda así, ¿coida que os favoreceu a eles a actitude coa que veñen actuando no ámbito político e autonómico?
_No momento actual parece que si.
Parece que a aritmética política está dándolles certas oportunidades, que eu ata o momento non vin aínda configuradas en números.
De todas maneiras, estamos nun momento en que se os cataláns queren ter un beneficio, será a costa de que os demais tamén se beneficien.
Contra unha sociedade subvencionada
_Galicia ocupa un dos últimos postos no ránking de rexións europeas, ten un PIB (producto interior bruto) 35 veces máis baixo que o da media comunitaria, perde tecido e capacidade productiva, perde poboación desde hai dez anos, e desde o 90 viu reducido nun dez por cento o número de ocupados.
¿Por onde empezar?
_Por diminuir todo o que sexa subvención.
Nunca unha economía subvencionada pode ser forte.
Unha economía de futuro deberá sustentarse por sí mesma.
Para iso é preciso enfocala cara á creación de proxectos competitivos, tendo os seus actores unha maior facilidade de acceso ó capital, e tamén mellores infraestructuras.
Por outra parte, Galicia ten unha pirámide poboacional semellante á dunha sociedade moderna, pero sen ter vivido antes un cambio industrial moderno.
Non fixemos ben a transición poboacional, contrariamente ó que sucedeu en Catalunya, e producíronse fenómenos como o da emigración, que imposibilitou unha transformación da agricultura.
Hoxe Catalunya duplícanos en poboación.
Temos por tanto que buscar unha transición máis rápida, capaz de xerar unha economía competitiva, e hai que empezar por facer que disminúa progresivamente o subsidio.
_¿En quen está o problema?
¿Na sociedade, na converxencia europea, nas prioridades políticas...?
_Un neno catalán ten desde o día en que nace a preocupación de formarse para montar unha empresa, ou para ser un gran profesional.
En Galicia, en cambio, a primeira preocupación consiste en ver como consegue unha praza de funcionario municipal.
¿Por que nunhas zonas hai maior concepción empresarial ca noutras?
Nada ten que ver a política.
Débese ó dinamismo interno de cada sociedade.
Se a porcentaxe maioritaria da economía é pública, esa sociedade corre o risco de vivir da subvención.
Hai un conxunto de empresarios galegos que, aínda con desavantaxes, si están aceptando esas regras de xogo, competindo moi ben en sectores como o textil, o gandeiro, o pesqueiro...
_Para superar a parálise, precísanse recursos, e din os sindicatos que os bancos e mailas caixas unicamente invisten en Galicia o 67 por cento do aforro que xeran.
Lese por aí que as Caixas non apoian como deberan a renovación e modernización do tecido productivo de Galicia.
¿Teñen ou non razón?
_Non é certo que esta Caixa abandonase o investimento en Galicia.
O que sucede é que os recursos son poucos, e cómpre saber ben ata onde apoiar cada proxecto.
Se para o futuro fundamentamos todo o desenvolvemento económico galego na fácil colocación de recursos, ou na gratuidade dos mesmos, non deixaremos de seguir sobrevivindo dentro dunha economía subvencionada.
Outra cousa ben diferente son os excedentes, que a nova Lei de Caixas orienta en dirección a aquelas áreas nas que se precise dunha acción conxunta de bancos e caixas.
_A lei non impón criterios para marcar obxectivos e prioridades.
¿Esta falta de concreción non desactivará as bondades sociais da propia Lei?
_Non o creo.
As entidades financeiras tamén teremos algo que dicir...
_¿En que dirección utilizaría vostede eses recursos sociais?
_Entendo que deberían ser utilizados basicamente en capital humano, en bolsas de estudios, en investigación económica e cultural, en boas universidades que formen a xente en tódolos campos da creatividade e do saber.
Pero tamén na investigación aplicada a proxectos que teñan viabilidade e abran novos postos de traballo.
Todo iso provocaría sen dúbida novas expectativas empresariais.
_¿Está de acordo coa intención que ten o actual goberno conservador de privatizar as empresas públicas ?
_Depende.
Estou a favor de que o sector público delimite moi ben a súa presencia na sociedade.
Non é bo que haxa un empresario público na siderurxia, nos medios de comunicación ou no sector dos servicios, pero si no ensino e na sanidade.
_Se vai adiante ese plan privatizador como parece, ¿apoiaría que as Caixas galegas participen na adquisición das empresas públicas existentes en Galicia, botando man para iso dos excedentes actuais?
(Setenta mil millóns, dos que cincuenta mil corresponden a Caixa Galicia).
_Sen dúbida.
Paréceme unha idea excelente.
Estamos configurando unha Galicia diferente que necesita unha serie de identificacións e atributos.
Tamén a súa economía, que debe ter presencia extragalega.
A nosa presencia nas empresas de gran capital público contribuiría a conseguir ese obxectivo de identidade.
De sacrificios, líderes e pactos
_¿Que teñen de moral e de inmoral esas ideas sobre o abaratamento dos despidos e sobre a reforma do modelo de prestacións sociais, nas que incidían onte mesmo Cuevas e Fuentes Quintana?
_Todo depende da beirarrúa desde a que o mires.
Non se poden abaratar de tal maneira os custos, que o despido sexa unha peseta.
Pero tampouco se pode impedir que entre novo emprego cando, polos motivos que sexa, non se pode aumentar a productividade, como sucede agora mesmo.
A sociedade que vén non xera postos de traballo masivos, polo que é urxente formar moi ben á xente para que se adapte ós cambios.
Os que saian da universidade cunha boa preparación integral xerarán eles mesmos capacidade para encontrar traballo.
_A converxencia de Maastricht pono aínda máis difícil...
_As vantaxes dunha moeda forte e duns mercados máis abertos e dinámicos, entre outras, obrigan a cumprir rigurosamente as esixencias de converxencia.
Coñecendo historicamente o comportamento da política económica española, ou entramos na primeira fornada, ou corremos o risco de quedarmos fóra definitivamente.
Mentres, hai que afrontar novos sacrificios.
O da aplicación destes sacrificios por capítulos e por rexións xa non depende do economista, senón do político.
_¿Ofrécenlle crédito o señor Aznar e o señor Fraga nese horizonte?
_A min ofrécenme crédito a sociedade española e a sociedade galega.
_Sen embargo, nas súas declaracións públicas vostede sempre botou en falla a actuación de grandes líderes.
Fraga Iribarne di que el é o único capaz de facer que Galicia entre no século XXI.
¿Que opina ó respecto?
_Creo que hai un conxunto de persoas na economía, na política, nas finanzas, na cultura... que están configurando entre todos eles unha Galicia, malia que a vexan con diferentes miradas.
Agardo moito de todos eles.
Nisto prefiro seguir pecando de optimista.
_¿Non observa que hai escaso debate e sospeitosos silenzos?
_Non.
Cando un vive do mercado, non lle queda outro remedio que estar vivindo constantemente nel.
Iso forza a estar moi atentos ás vantaxes que teñen outros, non precisamente polos seus propios méritos.
O que obriga a estar calados.
Pero existen foros de debate, que non teñen por que estaren institucionalizados.
_¿Xustifica a corresponsabilidade fiscal os desfases que poderían introducir en Galicia os pactos que Aznar alcanzou con Pujol e Arzalluz?
_Os pactos aínda non están ben explicados.
Polo tanto, non sei como se van concretar na financiación das comunidades autónomas.
Si que defendo a corresponsabilidade fiscal, porque non hai mellor vara para medir a un xestor público que saber que é o que fai cos seus gastos.
Pero teño dúbidas sobre como nos vai afectar un posible novo sistema de financiación.
_Tendo esas dúbidas ¿coida que foi prudente que a Xunta retirase o recurso contra a cesión do 15 por cento no IRPF?
_Diso... non podo opinar.
_¿É vostede un home ambicioso?
_Profesionalmente, si que son bastante ambicioso.
No persoal, teño que dicir que a min o diñeiro non me interesa máis alá do que permite como un instrumento de mercar e vender.
_¿Ata onde está disposto a chegar?
_ No lle poño cancelas ó campo.
Non o sei...
Empecei no Ferrol cunha caixa moi pequena e, coa axuda de moitas persoas, dirixo agora unha Caixa que ten 570 oficinas.
E seguimos...
_...porque sempre lle quedará Portugal...
_Pero por razóns de negocio.
Como estou casado cunha valenciana, fago ás veces o percorrido desde Valencia a Galicia, e teño que dicir que me sinto identificado con tódolos pobos polos que paso.
Cando fago ese milleiro de quilómetros entre A Coruña e Lisboa, observo en cambio que a partir de Tui non me sinto tan identificado.
A historia é a historia.
Claro que ó mellor a identificación das nacións vai no futuro por outro lado, ó se ter que transformar o que hoxe se condensa baixo o concepto de Estado/nación.
Por negocio é polo que andamos a estudiar a forma de penetración en Portugal.
O cando xa é segredo de sumario.
Medios de comunicación, ¿algo máis que negocio?
O negocio da comunicación e da información está ultimamente nas axendas dos pequenos e grandes financeiros.
Uns porque ven que a economía empeza a estar supeditada ó que dean de sí os fluxos informativos, por pura especulación outros, e hainos que entran nese mundo coa secreta intención de acumular poder persoal.
Algúns emponzoñáronse ata o pescozo.
¿Tivo ou ten José Luís Méndez na súa axenda algunha operación de desembarco en medios de comunicación galegos?
_Esas persoas que foron de maneira moi premeditada ó negocio da comunicación enturviaron, desgraciadamente, algo tan noble como é que unha entidade financeira poida participar nunha empresa xornalística, ou nunha empresa de cable.
Se La Voz de Ortigueira, ou a que fose, dá unha boa rendibilidade e un bo dividendo, é lícito que as persoas compren accións desa sociedade.
A expectativa de negocio non está tanto no xornal en sí, senón na concepción do que é o negocio da multimedia, da imaxe, o cable, a televisión..., onde sí ten que haber unha presencia de entidades como a nosa, ben con capital propio ou ben financiando o proceso de desarrollo dun proxecto deste tipo.
E iso sen ter nada que ver lóxicamente coa interferencia e a presencia na dirección dese medio...
_¿Pensou algunha vez en entrar no accionariado dalgún xornal?
_Non.
_Non obstante, a Caixa sí que ten intereses nalgún importante medio galego.
_Bueno, financiamos proxectos xornalísticos, concedemos créditos a xornais, iso sí...
_...o que non deixa de ser, cando menos potencialmente, un instrumento para influir nos medios.
Non ignora que se fala do poder que supostamente ten por iso José Luís Méndez en La Voz de Galicia...
_Iso é erróneo.
Non son un home público como para andar tódolos días rondando a prensa.
Non teño tampouco esa pretensión.
Nin moito menos me propuxen intervir nos medios de comunicación á maneira en que o fixeron outros personaxes das finanzas, que entraron neles non polo negocio senón porque pensaban que así reforzarían a súa posición persoal.
Iso non o vai facer a Caixa nunca.
_Decidiuse, sen embargo, por participar activamente no mundo da comunicación electrónica, e máis específicamente no cable e nos novos medios...
_Si, e por dúas razóns ben diferentes.
Unha, polo meu divertimento académico, porque disfruto traballando na sociedade dixital, que é a sociedade que vén.
Outra, porque me permite abaratar costos na miña empresa.
Desde a perspectiva tecnolóxica, parece como se a banca renacentista tivese morto.
As noticias económicas téñoas á carta tódolos días ás oito e cuarto da mañá.
Iso é o que vén.
Non sei se o do cable será un bo negocio, pero si sei que hai que estar aí.
(Caixa Galicia participa con capital no Grupo Gallego de Cable, canda as caixas de Vigo, Ourense e Pontevedra, o Banco Pastor, Unión Fenosa, Intelsis-Televés, Telefónica, Antena 3-TV e La Voz de Galicia).
Cara á euroconexión
Cooperación transfonteiriza Galiza-Portugal
A solemne sinatura o pasado día 10 de maio do Protocolo de constitución dun fondo de capital risco de utilización conxunta galego-portuguesa, coa asistencia de dous ministros do governo portugués e a máxima representación institucional galega, é un feito significativo, de especial relevancia para o futuro da euro-rexión que forman Galiza e a Rexión Norte de Portugal, que quizá poderíamos denominar Eurorrexión Galaico Duriense, EGD, para encher con palabras orixinarias os penosos circunloquios topográficos ao uso.
Nace esta Iniciativa no seo da Comunidade de Traballo, constituída o 31 de outubro de 1991 ao abeiro da Iniciativa Comunitaria Interreg II, como instrumento de dinamización empresarial.
A formulación do fondo era aprobada pola Comisión Europea o 31 de marzo de 1995.
O fondo de capital risco para o financiamento de iniciativas empresariais na EGD ten un importe de 1.000 millóns de escudos por parte portuguesa e o seu contravalor de 820 millóns de pesetas por parte galega.
O 75 por cento de ambas cantidades será achegada pola Comunidade Europea e o 25 por cento restante polos respectivos governos galego e portugués.
O período de vixencia e aplicación do fondo será o do cuatrienio 1996-1999, practicamente tres anos se atendemos ao avanzado da data de sinatura, sen prexuizo do prazo de permanencia nas sociedades participadas.
A xestión do programa encoméndase ás respectivas sociedades de capital risco, NORPEDIP pola parte portuguesa e SODIGA por parte galega, que, á parte de contaren cunha dilatada experiencia en promoción industrial, veñen mantendo estreitas relacións de cooperación.
A fórmula de financiamento estabelecida é a de participación paritaria e simultánea de SODIGA e NORPEDIP no capital das sociedades obxecto de promoción, en proporción sempre minoritaria e por tempo limitado como é habitual na fórmula de participación a risco.
¿En canto poderíamos cifrar o potencial promocional do programa?
O Regulamento do fondo estabelece un límite máximo á participación conxunta de SODIGA e NORPEDIP do 45 por cento, quer isto dicir que os 1.640 millóns de pesetas comprometidos por ambas sociedades xerarían capitais sociais por importe de 3.650 millóns de pesetas nas sociedades promocionadas, no caso de máxima implicación das sociedades promotoras.
Dado que o comportamento normal, e desexábel, é o de tomas de participación da orden do 20 por cento ao 25 por cento no capital das sociedades promocionadas, o volume de financiamento comprometido no fondo xeraría un volume de capital social global duns 7.000 millóns de pesetas nas novas empresas promocionadas na EGD.
Este volume de capital suscitado pola participación de SODIGA e NORPEDIP podería soportar investimentos por importe de 15.000 a 20.000 millóns de pesetas, unha cifra non desdeñábel.
Máis importante que o importe comprometido na promoción industrial na EGD é a función e perspectivas abertas polo fondo.
A constitución do fondo de utilización conxunta ten a virtude de estabelecer un vínculo técnico e económico permanente entre dúas sociedades públicas de promoción ubicadas en Santiago e Porto para a análise permanente das posibilidades de creación de empresas coparticipadas a un e outro lado da fronteira.
Esta vía de cooperación fai a súa aparición despois de que os programas de infraestructuras tiveran alcanzado xa un certo desenvolvemento, comportamento habitual na programación pública do investimento, sen excluir ás instancias comunitarias que tiñan dado prioridade ao cofinanciamento de obras públicas.
As obras públicas son máis visíbeis sempre e, en consecuencia, terán sempre prioridade desde o ponto de vista político, sen esquecer a súa maior facilidade de instrumentación e control en comparación coas actuacións no ámbito financeiro.
Coa creación do fondo de utilización conxunta iníciase un prometedor camiño de converxencia económica galaico-norportuguesa, encetado xa por un significativo grupo de empresas de alén (Grupos Cimpor e Sonae, principalmente) e aquén Miño (Finsa, Megasa, Pescanova, Copo Ibérica, Jealsa, etc.), pioneiras no asentamento dos alicerces do que será o auténtico mercado interior ampliado da nosa economía.
Unha das maiores virtualidades da Eurorrexión Galaico Duriense é a da súa capacidade para redimensionar o espazo económico en que opera a nosa economía, conxurando así as pexas seculares de excentricidade e exigüidade do noso mercado inmediato.
Estamos falando dun espazo económico de 51.000 Km<superíndice>2</superíndice> e 6,5 millóns de consumidores.
Un feito relevante a destacar: o dinamismo demográfico nor-portugués, en contraste coa atonía crepuscular da estructura demográfica galega: 12,8 por mil de nacementos no ano de comparación, contra 7,6 no noso país, con taxas de mortalidade semellantes aínda que desfavorábeis a Galiza.
A consolidación do espazo económico galaico-duriense ten consecuencias importantes sobre o padrón de distribución do emprego, ampliando significativamente a súa base laboral ao tempo o desruraliza e reorienta cara un perfil moito máis industrial.
Baixo o punto de vista do emprego, o peso da economía galega na eurorrexión é escaso, apenas un 37 por cento.
Tan importante como as cuestións demográficas e laborais é o aspecto da dimensión económica.
¿Cal é o peso económico da EGD e como se distribúe entre os seus parceiros?
¿Constitúe un perigo inminente para a nosa economía a baixa remuneración salarial do operario portugués con respecto ao galego?
Son sen dúbida cuestións importantes.
Con datos homoxéneos correspondentes ao ano 1990, pódese estabelecer o cadro seguinte.
A potencia económica da Eurorrexión medida polo PIB é un 69 por cento superior á correspondente á economía galega.
Tense fantaseado algo sobre o perigo de deslocación industrial cara o sul (traslado de plantas, emigración de iniciativas industriais) como consecuencia da desaparición da fronteira económica galaico-portuguesa.
Falar por falar.
Nengunha actividade pode apostar o seu futuro a unha diferencia salarial transitoria e fugaz, todo empresario trata de vivir a carón do seu negocio e sospeitamos que son poucos os que están proxectando un cambio de residencia baseada en consideracións salariais.
Máis aínda, a primeira cuestión a dilucidar antes de avanzar afirmacións aventuradas é a de cifrar o fenómeno en discusión.
É certo que a economía norportuguesa presenta niveis salariais máis reducidos que a galega (por certo que esta circunstancia non parece ter animado ao empresariado catalán ou navarro para deslocarse atropeladamente cara Galiza) pero non é menos certo que a economía galega, o traballador medio galego, manifesta unha productividade superior.
A cuestión é:
¿compensa a superior productividade do traballador galego a súa carestía relativa?
Os economistas utilizan un indicador sintético moi significativo para contestar esta pregunta, denomínano C.L.U., Custo Laboral Unitario.
Comparemos o caso dun asalariado que produce por valor de 100 percebindo un salario de 20 con outro que produce por valor de 250 e recibe unha retribución de 40, ¿cal é máis productivo?
Sen dúbida o segundo, pola simple razón de que só se apropia de 4/25 partes do producto, mentres que o primeiro retén o 5/25 partes do mesmo.
Esta proporción é precisamente o C.L.U.: O peso dos salarios no valor do producto final.
A partir dos datos fornecidos polo I.G.E. podemos concluir que, en primeira aproximación, a agricultura do sul, da mesma maneira que as actividades de servizos, manifestan unha maior competitividade que os respectivos sectores productivos galegos, esta situación invírtese na construcción e, sobre todo, na industria, onde se observa que a productividade laboral vence o maior custo de aí procedente.
Unha mera cuestión de C.L.U.
Caixas a toda vela
Os directores das caixas de aforros galegas co ex-conselleiro Piñeiro Permuy
A evolución das caixas de aforro galegas nos últimos anos foi positiva, ó superaren as dificultades de adaptación a unha liberalización integral do sistema financeiro na liña dos desexos dos organismos económicos internacionais e, como determinante inmediato, no comezo da libre circulación de servicios e capitais na Comunidade Europea.
A adecuación do sistema no Estado é coñecida de todos: procesos de fusión para redimensionar bancos e caixas, aumento da competencia en activo e pasivo e reducción das marxes, aumento da presencia de banca doutros países, desregulamentación, desintermediación, novos productos, modernización tecnolóxica, con incorporación masiva de caixeiros automáticos, tarxetas de crédito, etc...
En Galicia pódese considerar que eses cambios afectaron ó sistema financeiro de forma simultánea, aínda que é razoable pensar que se manifestan nas áreas urbanas e entre os clientes con maior capacidade financeira dun xeito máis inmediato.
No mundo rural, _e sen caer na intención de presentar rural e urbano como dous mundos independentes_, o trato persoal e a confianza, así como o menor número de entidades implantadas, seguen a ser ás veces máis determinantes cá rendibilidade final dos productos.
Durante os pasados anos 94 e 95 a actividade das caixas estivo condicionada pola saída da recesión que afectara ós dous exercicios anteriores.
A reactivación económica dos países occidentais e as desvalorizacións da peseta fomentaron o aumento das exportacións, e isto, unido á recuperación do investimento, foi o motor da economía.
Consecuencia do anterior foi o aumento da demanda de crédito, por unha banda, e a fin da caída nos xuros, que reducira durante o exercicio 94 o prezo ó que os intermediarios financeiros cobran e pagan o diñeiro.
Asemade, a melloría económica fixo diminuír a morosidade.
Outro factor que condicionou ás entidades de crédito foi a crise no mercado de débeda pública no 94, que afectou en moita maior medida ós bancos, máis dedicados a esta actividade intermediadora do que as caixas.
En Galicia prexudicou especialmente ós resultados do Banco Pastor, que fixera desta unha das súas principais actividades nos anos noventa.
Actividades e resultados
A seguir comentamos os resultados obtidos polas caixas de aforro.
Débese considerar que as cantidades son a 31 de decembro de cada ano, e en millóns de pesetas.
Tamén que son pesetas nominais de cada exercicio, polo que a presencia oculta da inflación pode interpretar a mellora ou crecemento nun valor superior ó real.
Téñase en conta que o IPC colleu valores próximos ó 4,5 por cento nestes anos.
O epígrafe "productos financeiros" recolle os cobros recibidos polas caixas a cambio do diñeiro que presta.
Podemos apreciar o aumento continuado en todo o período, con caída no 94.
O seguinte, "custos financeiros", recolle o importe dos pagamentos feitos polas caixas a cambio do diñeiro que recibe prestado, normalmente en depósitos (contas correntes, a prazo...), ou como préstamo doutros bancos e caixas no mercado interbancario.
Neste caso, coma no anterior, a tendencia ó alza racha no último exercicio.
A causa dese descenso está na caída das taxas de xuro, determinadas pola política monetaria do Banco de España, que baixou o prezo do diñeiro namentres non se confirmaba a recuperación económica.
A diferencia entre o cobrado e o pagado polo diñeiro é a marxe de intermediación.
E esta é a que indica se as entidades souberon manter a rendibilidade na actividade máis tradicional da banca.
O conxunto das caixas mantivo a marxe en valores nominais semellantes ós do exercicio 93, cun incremento do 0,81 por cento e un importe de 79.455 millóns de pesetas.
En valores relativos o descenso dos custos financeiros foi superior nas catro caixas ó descenso nos productos financeiros.
A marxe ordinaria é o resultado de sumarlle á anterior os importes doutros productos ordinarios, como as comisións bancarias.
Fronte ós aumentos de anos anteriores, no 94 o agregado destes productos resultou lixeiramente inferior, con 5.701 millóns de pesetas, o que non incidiu no valor da marxe ordinaria, que se mantivo cun ascenso nominal do 0,66 por cento e 85.156 millóns.
Os que si aumentaron significativamente foron os gastos de explotación, que inclúen os gastos de persoal.
Esta subpartida _persoal_ aumentou en Caixa Galicia (1.408 millóns), pasando a 18.167 millóns e manténdose nas outras caixas.
Os custos provocados pola informatización de procesos, como a instalación de caixeiros automáticos, gardan relación co aumento global.
Da resta á marxe ordinaria dos gastos de explotación sae a marxe de explotación, que cae nun 9,89 por cento para o conxunto das entidades, e queda situada en 37.483 millóns.
Esta caída debe ser vixiada en exercicios posteriores, posto que o control dos gastos de explotación, tradicionalmente elevados, é fundamental para manter a rendibilidade, sobre todo en situacións de marxes de intermediación baixas.
As dúas seguintes partidas, "Amortizacións e dotacións", e "Outros resultados", teñen unha reducción elevada nos seus importes.
Isto afecta especialmente ás contas de Caixa Galicia e de Caixavigo.
A resta da primeira e a suma da segunda sobre a marxe de intermediación dános o beneficio antes de impostos, que aumenta no ano 94 con respecto ó ano 93 en 2.595 millóns, cun importe de 28.010 millóns.
Pódese apreciar que foron as decisións de amortización e dotación as que permitiron elevar o beneficio das caixas nun exercicio que foi negativo para a actividade bancaria en xeral.
No 95 o beneficio antes de impostos acadou os 32.169 millóns, superando nun 14,85 por cento ó ano anterior.
Créditos e depósitos.
Oficinas e persoal
A evolución de créditos e depósitos durante os anos noventa seguiu unha tendencia semellante nas catro caixas.
O comportamento agregado amosa unha certa tendencia alcista entre o 91 e o 93, mais inferior ó crecemento dos depósitos.
Neste exercicio, a mellora da economía provocou o aumento da demanda de crédito, e mantivéronse os depósitos no nivel de aumento que xa tiñan.
No que toca ó índice de adecuación (créditos / depósitos), son as de Pontevedra e Vigo, por esa orde, as que dan unha ratio maior.
Hai que ter en conta que aínda que as catro caixas operan con base en Galicia, a localización das sucursais determina traballar sobre realidades económicas diferentes, que condicionan os resultados e as decisións das entidades.
Así, con datos do 31/12/94, Caixa Galicia, estando centrada na Coruña (220 sucursais), cobre o resto do país (204) e é Pontevedra a provincia onde a presencia é menor.
Conta con 75 oficinas fóra de Galicia, e a tendencia que presenta é a de continuar a súa expansión, tanto por Galicia, na que xa é a primeira entidade, coma no resto do Estado, nunha estratexia de cobertura que comezou coa absorción da Caja Rural de León, a compra de nove oficinas do Banco de Fomento en Levante e a compra actual de parte da rede do Banco Urquijo.
O fracaso na compra do Banco Simeón e as posibilidades de comprar o Banco Gallego ou de encabezar unha fusión de caixas de aforro son rumores sempre presentes que, de se realizar calquera deles, completarían a posición dominante de Caixa Galicia no sistema financeiro galego.
A Caixa Provincial de Pontevedra, sendo a de menor tamaño das catro, mantén unha forte expansión.
Ten situadas a maior parte das sucursais na costa das Rías Baixas, e localiza as oficinas das outras provincias en cidades e capitais comarcais.
A zona de orixe da entidade ten uns niveis de renda familiar dispoñible superiores á media galega, con presencia de todos os sectores económicos e especialmente o turismo, que supón unha elevación do nivel de ingresos e tira da construcción.
É frecuente a presencia de segundas vivendas.
En consecuencia, os créditos á vivenda e á construcción son unha partida fundamental na carteira da Caixa.
CaixaVigo ten unha presencia territorial parecida á da caixa anterior, se ben o nucleo principal é a bisbarra de Vigo e o sur da provincia.
O tamaño é maior, e tiña o 31/12/94 54 sucursais nas outras tres provincias galegas.
A ratio créditos/depósitos é superior á media, aínda que descendeu nos anos da crise (92-93).
O territorio de partida ten unha importante presencia industrial (naval, automóbil...), e de pesca de altura, sectores especialmente afectados pola crise.
A comarca tamén ten un dos máis altos niveis de renda dispoñible do país.
Como consecuencia da estructura económica sobre a que traballa, a caixa ven de sanear a carteira de créditos, que en anos anteriores presentara altas taxas de morosidade.
Caixa Ourense ten unha presencia territorial centrada na súa provincia, mais con oficinas no resto de cidades galegas.
A estructura económica da súa base territorial amosa un certo estancamento.
A 31/12/94 86 das 121 oficinas estaban situadas en concellos con menos de 10.000 habitantes.
Carece de estructura industrial e o agrario ten un gran peso específico, ocupando boa parte del zonas de alta montaña.
Os niveis de renda son baixos e a emigración fortísima.
Isto condiciona específicamente á entidade, que ten a 31/12/94 máis de 50.000 millóns de pesetas en depósitos de non residentes, supoñendo casi un tercio dos débitos a clientes.
A demanda de crédito é baixa, e polo tanto a ratio créditos/depósitos a máis baixa das catro.
Finalmente, as políticas de emprego das caixas son de contención de persoal.
Duas tendencias parecen influir no número de empregados:
A primeira sería a necesidade das entidades de reducir os custos de transformación.
Unha compoñente sustancial destes son os gastos de persoal.
Do total dos custos de transformación, os de persoal supoñen o 58,6 por cento en C. Galicia, 57,8 por cento en C. Vigo, 56,8 por cento en C. Ourense e 54 por cento en C. Pontevedra, con datos de 1994.
Isto supón que das 51 caixas de aforros do Estado, as galegas ocupan nesta ratio os postos primeiro, terceiro, quinto e decimonoveno respectivamente.
Así, o aumento das diferentes partidas de balance, (especialmente, captación de recursos), e do número de oficinas, combinado coa contención do cadro de persoal, sería revelador dun aumento da eficiencia media por empregado.
A segunda explicación ten por base o ciclo económico.
O aumento e diminución do persoal estaría xustificado pola recesión, que tocou fondo no 93.
parece ser o caso de Caixa Galicia.
As entidades reaxustarían o persoal en función da situación económica, o que significaría que, en certo modo, teñen a flexibilidade laboral necesaria para adaptarse ó ciclo, ben sexa non cubrindo os postos dos que se xubilan ou ben a traveso da contratación temporal.
En resume, as caixas de aforro galegas parecen defenderse da inestabilidade financeira e do aumento da competencia, con independencia do camiño escollido para facelo.
Caixa Galicia fíxose co primeiro posto das entidades de crédito en Galicia, e colle de referencia de expansión o Estado, situándose como unha entidade financeira de tamaño medio no sistema financeiro español, e en oitavo lugar das caixas de aforro por volume de activos (a 31/12/94).
Por outra banda, as caixas de Vigo, Ourense e Pontevedra manteñen a súa solvencia e rendibilidade, e parecen tomar como marco de referencia Galicia, espallando as novas sucursais polo país, aínda que non se deben descartar ampliacións no resto da Península.
Probablemente, os fluxos económicos dentro de Galicia, a acual rede de infraestructuras, a existencia da administración autonómica e dunha realidade territorial e administrativa galega, así como a propia conciencia colectiva, son os factores que explicarían a dirección desta apertura de oficinas e, en xeral, da estratexia das tres caixas.
¿Que significa o trinta por cento?
Coido que vai chegando o intre de que os galegos lle erixamos unha estatua ó Sr. Jordi Pujol.
E non pense o lector que me deu unha arroutada e falo a fume de pallas.
O tema do finanzamento autonómico estaba aí, formulado dende hai anos, sen que os galegos, a sociedade galega, se dese por enteirada.
Coma tódolos asuntos de significativa importancia colectiva, pasaba desapercibido, engulido por máis importantes noticias tales como a feira do cocido ou a derradeira proposta institucional do noso presidente.
Mesmo o recurso do goberno galego contra a cesión do 15 por cento do IRPF, non era máis ca un xesto para a galería, un aturuxo político como veu a demostrar a súa retirada e a aceptación non do quince, senón do trinta.
Pero, e non hai mal que por ben non veña, o espectacular pinchacarneiros do goberno galego obrigou ós galegos a preguntarse polas razóns de tan desmesurado trasacordo.
É dicir:
a teimosía de Jordi Pujol defendendo o seu obriga á sociedade galega a interrogarse sobre o seu lugar na financiación autonómica.
E o tema non é badalí, non só dende o punto de vista financeiro, senón dende un punto de vista máis xeral.
Ousaría dicir que as demandas catalanas, que se basan nunha concepción política do que debe ser o estado autonómico, teñen a virtude de poñer ás autonomías diante das súas propias responsabilidades.
Deixemos á beira o argumento, mellor dito, a palinodia de que os cataláns son uns fenicios e uns aproveitados e, deixemos tamén á beira, a andrómena de que o novo sistema non nos afecta porque Galicia terá compensacións, garantías e vantaxes varias.
O que realmente vén de facer Cataluña é dicir que se nega a ser unha gran deputación, que a Generalitat non quere ser un goberno absolutamente dependente financeiramente e acepta o reto de acadar a autonomía financeira ó risco de xerenciar os seus propios tributos.
E, naturalmente, as demais autonomías vense na obriga de posicionarse:
ou aceptan o reto ou enróscanse o status actual de entidades gastadoras, sen ter responsabilidade fiscal diante dos seus cidadáns.
Dende agora en diante teremos, por utilizar termos eurocomunitarios, autonomía a xeometría variable.
Este é o cerne da cuestión e, só partindo deste feito pódese reflexionar sobre os condicionantes do novo sistema:
dado que non coñecemos o conxunto completo de reforma, e que os cálculos nos que se cuantifican datos absolutos ou relativos están máis pretos da vontade de defender ou atacar as consecuencias do novo sistema que dunha estimación obxectiva, convén deixar claras dúas ideas, que seguirán a ser válidas calquera que sexa a concreta instrumentación do sistema:
1._ O principio de corresponsabilidade fiscal, capacidade normativa incluida, non pode ser rexeitado por unha autonomía que teña un proxecto político.
Polo mesmo, os partidos nacionalistas, en principio, deberían defender a ampliación paulatina desa corresponsabilidade que permita a construcción dun sistema fiscal propio.
2._ A cesión dunha porcentaxe, illadamente considerada, é inxusta e favorecedora das autonomías máis ricas.
Iso significa que a igualación dos servicios, obriga legal aínda non cumplida, e o establecemento dunha mecánica solidaria, son pezas necesarias para o correcto funcionamento do sistema.
Autonomía financeira, corresponsabilidade fiscal e solidariedade teñen que ser conceptos imbricados entre si e deben ser manexados conxuntamente.
O certo é que non estamos diante dun parcheo:
o novo sistema supón unha reforma en profundidade.
Os gobernos serán, cada día, máis responsables da fiscalidade autonómica e os cidadáns deberán definirse por un dos dous únicos camiños: fiscalidade esixente e eficacia económica, ou subvención pactada e despilfarro económico.
As duas caras do crecemento e da crise
A crise e o posíbel autogoberno condicionan o futuro da industrialización e do desenvolvemento económico de Galiza.
Non se deben analizar as perspectivas industriais como se continuara o auxe económico dos anos sesenta e non mediase a crise do sistema produtivo, comercial e financieiro mundial, nen razonar desde simples supostos económicos, cando nos atopamos nun periodo de transición no que está en xogo o autogoberno político, decisivo, no caso de se producir, no futuro da sociedade galega.
Seria erróneo seguir razonando nos termos sobrepasados do crecimento económico acelerado da produción de bens materiais, e contando con novas entradas en Galiza de grandes proxectos como os recentes de As Pontes, Meirama, San Cibrán ou de Critroen en Ourense.
E preciso, pola contra, enfocar o porvir da economia galega tendo en conta as novas circunstáncias.
Sabendo, ademais, que ese porvir está condicionado, pero non determinado, pola crise económica, que, como o crecimento dos anos sesenta, presenta tanto aspectos negativos como oportunidades novas.
O desenlace da crise en Galiza depende, non so do rumbo que colla o noso marco económico, español, europeo e mundial, senón tamén, e de forma determinante, do autogoberno político, do mesmo xeito que a auséncia do autogoberno determinou, en grande medida, os aspectos negativos do crecimento dependente e extravertido habido entre 1958 e 1973.
Galiza non pode fuxir da circunstáncia condicionante da crise da economía mundial, pero a influéncia interna desta circunstáncia externa pode ser diversa:
en última instáncia, a eliminación da dependéncia política será decisiva para o desenvolvemento da economia galega.
Intentaremos ilustrar estas afirmacións, valorando o dobre aspecto ou as duas caras do crecimento e da crise.
¿Onde estamos?
Desde os inicios da revolución industrial, Galiza careceu dun desenvolvemento económico autocentrado.
Incluso nos recentes tempos de auxe a relativa e desigual prosperidade da que gozamos era o refrexo ou a contrapartida da emigración, da destrución do tecido da poboación galega, da crecente dependéncia das decisións económicas, e da empobrecedora subordinación nos decisivos campos da ciéncia, da cultura e da tecnoloxia.
Asi, se ben é certo que, antre 1955 e 1975, a renda galega por habitante se multiplicou por 2,63, pasando de 61.050 a 144.731 pesetas constantes de 1975, mentras que no conxunto do Estado aquela cifra multiplicativa ficou en 2,37 hai que constatar que, despois de vinte anos de crecimento económico ininterrumpido, aquela renda non atinxia en 1977 máis que o 79,12 por cento da meia española.
A comparación é ainda máis negativa para Galicia se a baseamos no produto ou valor engadido bruto por traballador e non por habitante, pois en Galiza traballan 49 de cada cen habitantes mentras que, no conxunto do Estado, non o fan máis que 36.
Asi, o produto bruto por persoa ou traballador empregado non atinxia en Galiza, no 1977, máis que 420.000 pesetas anuais, cifra que se situa no 69 por cento da meia española.
A cuestión agrava-se na agricultura, onde Galiza non acada máis co 43 por cento da meia no Estado.
Por outra parte, en coincidéncia e relación directa co tempo de auxe económico, tiveron que emigrar centos de miles de persoas, o 18 por cento da poboación antre 1950 e 1970, feito que chegou a destruir o equilíbrio interno da estrutura poboacional de Galiza.
Un dramático exemplo asi o demostra:
antre activos da agricultura e da pesca, un 40 por cento teñen máis de 55 anos.
O relativo progreso económico habido en 1958 e 1973 tivo, como un dos seus fundamentos, a introdución ou expansión en Galiza dun certo número de grandes empresas.
Como fixemos notar ao falarmos de renda por habitante, aquí tamén o crecimento tivo a sua cara e a sua cruz.
As grandes empresas crearon un considerábel número de postos de traballo e constituiron unha relevante fonte de ingresos.
Mais tamén é certo que esta relativa internacionalización da economia galega deu lugar a unha crecente dependéncia, de tal forma que núcleos produtivos decisivos están hoxe en mans alleas, ben a través de monopolios extranxeiros como Peugeot-Citroen, Marathon (Petrolíber), Imperial Chemical (Zeltia), Pechiney e Alcan (Aluminio de Galicia e Aluminio Español), Cominco (Exminesa), Peñarroya, Nestlé ou Conagra; ben mediante a entrada de capital público estatal: Empresa Nacional de Celulosas, Endesa, Astano, Barreras, Grupo de Empresas Alvarez, Sodiga; sen esquecer, ainda estando nun segundo plano, ao capital privado español: Rio Tinto, Iberduero ou Ascón.
A industrialización da economía galega foi acompañada dunha progresiva perda de independéncia.
Non se trata aquí de ignorar certas servidumes do proceso de internacionalización da economia, senón de destacar que este proceso foi unilateral e dependente, sen que supuxera, á sua vez, a preséncia da empresa galega autóctona no exterior, motivando a auséncia de Galiza como tal no comércio internacional, ademais de ser moitas veces innecesário, pois certas actividades hoxe en mans alleas podian ser xestionadas desde Galiza.
O proceso exposto careceu, desde logo, de motivacións tendentes ao desenvolvemento da economia e da sociedade galega, destacando a apropriación de valiosos recursos naturais galegos, sen a contrapartida da preséncia en Galiza dos correspondentes ciclos produtivos ou das xustas compensacións económicas.
A dependéncia descrita trae consigo a obstaculización ou o secuestro das posibilidades de apropriación, por parte da sociedade galega, das tecnoloxías máis modernas, necesárias para levar adiante un desenvolvemento autocentrado, estando presente con persoalidade no seo da economia mundial.
E este un dos aspectos máis graves da dependéncia económica, gravedade que ven acentuada pola auséncia de organismos públicos _da Administración ou universitários_ ou privados adicados a investigar unha cultura tecnolóxica e produtiva própria e aberta aos máis modernos coñecimentos.
Pois ben, a actual crise económica oferece-nos tamén duas caras coexistentes e contradictórias.
Por paradóxico que pareza, a crise non nos oferece so a cara do empobrecemento, senón tamén a fasquia dunha singular oportunidade para Galiza iniciar un desenvolvemento autocentrado, do que careceu astra hoxe.
A crise pode aliviar a dependéncia, se frea o proceso de venda sen fruto dos recursos do país ás grandes compañias monopolistas e a inaceptábel riada emigratória, mais ven tamén acompañada dos ameazantes problemas do paro e da pobreza.
Pode obrigar-nos a contar en maior medida coas próprias forzas e a desenvolver as nosas capacidades científicas, tecnolóxicas e culturais, cousa en si mesma positiva, mais debemos enfrentar-nos co grave problema de non contar co poder político e coas institucións económicas e educativas necesárias para levar adiante semellante tarefa.
A crise económica e social que vivimos pon en cuestión moitos presupostos básicos do crecimento capitalista e da división internacional do traballo: emigración da man de obra, papel da agricultura no progreso económico, baixo coste de matérias primas e enerxia, consumo masivo e despilfarrador de bens materiais, abandono das necesidades colectivas, non consideración do equilibrio ecolóxico, etc.
Por eso mesmo, constitue un momento de inflexión que tanto pode ter como consecuéncia a reprodución dos actuais centros públicos e privados de poder e decisión económica e política _dando lugar a unha nova acumulación, baixo formas renovadas de domínio tecnolóxico, comercial e financieiro_ como servir para propiciar o início dunha nova fase de desenvolvemento, fora da lóxica da dependéncia político-económica e non baseada simplemente nas necesidades da acumulación de capital, senón nas necesidades sociais, na difusión dos coñecimentos científicos, tecnolóxicos e culturais, e na libertade dos pobos.
Pero frente á crise, e despois de sete anos, o imperialismo está ainda na fase de negación da necesidade dun orde económico internacional que asuma, por razóns de xustiza e incluso, a longo prazo, por interés mutuo, unhas relacións en pe de igualdade.
Se seguimos ao embaixador arxelino Mohammed Bedjaoui, nun traballo realizado para UNESCO _"Hacia un nuevo orden económico internacional". Ed. Sígueme_. "cabe distinguir tres fases nas relacións de contradicción que se estabelecen antre o imperialismo e o novo orde económico internacional.
Nunha primeira etapa, o imperialismo é ainda poderoso de abondo para declarar a guerra ao proxecto, de momento tímido, de estabelecemento dun novo orde económico.
Na segunda fase, o imperialismo, cando se da conta ben de que o desorde é demasiado nocivo para os seus intereses, ben de que pode aproveitar o novo orde recuperando no seu benefício, chega a un compromiso.
Na terceira etapa, o imperialismo naufraga no novo orde victorioso".
Estamos, evidentemente, naquela primeira fase.
O sistema económico occidental ainda non aceptou que os novos précios das matérias primas enerxéticas non son outra cousa que os que xustamente lles corresponden, segundo as regras do mercado capitalista.
As empresas multinacionais ou mundiais, con base nos países occidentais industrializados, seguen movidas polos seus exclusivos intereses, procurando os máximos benefícios e intentando crear unha nova estrutura tecnolóxica (novas fontes enerxéticas, etc.), que renove o seu domínio na economia mundial.
Existe un novo clima de guerra fria aproveitado para potenciar a preséncia de gobernos conservadores.
Do mesmo xeito, os sucesivos gobernos españois ignoraron, primeiro, a gravedade da crise, demorando-se na facilidade do crecimento subordinado dos anos sesenta.
Despois esperaron vanamente reproducir aquel tipo de crecimento, sen poñer en cuestión as desigualdades sociais e territoriais existentes, e están hoxe na procura de solucións que supoñen unha reprodución dos esquemas de dominación interior, tanto desde o punto de vista social como de negación dos dereitos nacionais de autogoberno, ao tempo que motivaron un incremento da dependéncia exterior:
entradas de Nissan e Internacional Harvester en Motor Ibérica e Pegaso, búsqueda dun novo sócio, posibelmente Toyota, para Seat, incremento da participación de Alcan en Endesa e, conseguintemente, en Alúmina-Aluminio de San Ciprián, programa de enerxia procedente da fusión nuclear...
Non debemos ser tan ilusos, polo tanto, como para pensar que nos atopamos ante o inminente derrumbamento do inxusto e despilfarrador sistema económico que padecemos, e próximos á sua sustitución por unha economia non dependente e socialista en Galiza, libre, por outra parte, dos múltiples erros e deformacións dos sistemas económicos que, deica hoxe, levan ese nome.
Mais sí podemos considerar que a crise trae consigo unha ocasión singular para principiar un proceso de creación de condicións económicas que permitan a libertade, as relacións en relativa igualdade, e a prosperidade da nación galega.
Con todo, o aproveitamento desta oportunidade, dando lus á fasquia positiva de todo momento crítico, depende da capacidade de autogoberno.
O autogoberno como condición
O futuro progreso económico e social de Galiza depende do logro de centros autóctonos de poder político e económico que combatesen, con perspectiva histórica, os aspectos negativos da crise e fixeran posíbel a suficiente e necesária independéncia científica, tecnolóxica, da investigación, cultural financieira e comercial para conseguir o desenvolvimento e remodelación da nosa estrutura produtiva.
Tres grupos de institucións ou de decisións serian precisos:
a) Crear un sistema educativo e de investigación (Universidade, Escolas Técnicas, institutos especializados, empresas públicas ou privadas, etc.), en directa relación coa vida económica e social galega e aberto ao coñecemento do que ocurre en todo o mundo, capaz de situarnos cultural e produtivamente á altura das nosas potencialidades e necesidades, no domínio das novas tecnoloxias e da base científica precisa para o seu desenvolvemento.
Desde a explotación das enerxias renovábeis (hidráulica, solar, de procedéncia forestal, etc.), deica o desenvolvemento agrário, dos cultivos do mar, da explotación dos fondos mariños ou da minaria, pasando pola aplicación de procesos industriais máis adaptados ás novas necesidades do consumo e á rareza ou carestía das matérias primas, ou polo logro do pleno emprego e a mellora das condicións de vida e de traballo, sen esquecer os servícios culturais, educativos, sanitários, deportivos, etc., son múltiples os campos onde aquel poder político e económico seria decisivo para un salto adiante que tiraria a Galiza da actual subordinación e atraso.
Non podemos esquecer que, se algo singulariza á crise actual, é o cámbeo produtivo, tecnolóxico e de hábitos de consumo que provocará, non sendo, como outras, unha crise que vaia desaparecer polo simple relanzamento do sistema produtivo tal como hoxe existe.
Neste sentido, o sistema educativo e de investigación, tanto nas institucións especializadas como nas empresas, terá unha importáncia renovada.
b) Conseguir o necesário control sobre o noso sistema económico, tanto nos aspectos produtivos como nos financieiros.
Asi, é preciso desenvolver e consolidar un amplo, diverso e eficaz sector público produtivo, ao servício dos obxectivos económicos democráticos galegos:
iniciar a progresiva participación na determinación da política do sector público estatal en Galiza;
controlar os nosos recursos financieiros, fundamentalmente a través da orientación das actividades das entidades financieiras galegas, e, en primeiro lugar, das Caixas de Aforro;
e, desde logo, dispor dos próprios recursos naturais e enerxéticos.
Sen estas capacidades, ¿cómo poderemos instrumentar os programas e obxectivos que consideramos xustos e necesários para Galiza?
c) Lograr unha preséncia da economia galega, como tal, na escea mundial, sen meditacións e sen outros condicionamentos que os precisos para a común solidaridade e potenciación antre as economias dos diferentes países do Estado.
A preséncia comercial internacional das diferentes indústrias, actividades, e empresas galegas, actuando sempre solidariamente cos pobos irmáns, pero nunca de forma subordinada e provinciana, abriria, de ser potenciadas polas institucións de autogoberno galegas, campos de traballo e desenvolvemento insospeitado, e contribuiria a acabar coa nosa marxinación.
Non intento plantexar presupostos e obxectivos inviábeis.
Falo, pola contra, de cousas necesárias e posíbeis a un certo prazo:
de condicións para Galiza superar a crise e asumir a fase de mutacións económicas que se aveciña, saíndo da sua dependéncia e subordinación;
para Galiza, as suas institucións e os seus grupos sociais, non se deixaren arrinconar definitivamente nun empobrecedor e vergoñento provincianismo, asumindo, en cámbeo, obxetivos nacionais próprios, que lle abran as portas do mundo enteiro, a través da própria realidade económica e cultural.
Naturalmente, aquel poder político e económico non pode ter outra expresión que o autogoberno.
Mais, ¿dan-se agora as condicións de tal poder galego?
Creo que non... como non o remediemos.
Non, en primeiro lugar, porque nen na sociedade civil galega, nen antre as forzas sociais e políticas, neste momento dominantes, está presente a conciéncia nacional e a vontade de autoorganización política necesárias como premisas da eliminación da subordinación e da dependencia.
Non, en segundo lugar, porque non hai perspectivas inmediatas de que as institucións de autogoberno atinxan o poder e as competéncias suficientes para o pobo galego dispor do seu próprio futuro.
Non haberá autogoberno mentras as organizacións políticas e sociais estatais segan sendo as inspiradoras do autogoberno político de Galiza, pois, nese caso, na inspiración irá sempre incluida a negación dun auténtico autogoberno, e, con maior motivo, da soberania nacional.
E preciso, ademais, ter en conta que se vai presentar a referéndum un Estatuto de Autonomia que nen oferece as competéncias de autogoberno posíbeis dentro da Constitución, nen é equiparábel aos próprios Estatutos en vigor nas outras nacións do Estado, sendo, polo tanto, por si mesmo inválido para os obxectivos que propoño.
O Estatuto, por outra banda, será tanto menos válido canto menor sexa o poder político en Galiza do nacionalismo de esquerdas e progresista.
Hoxe, máis que nunca, o autogoberno de Galiza como nación é necesariamente decisivo para o logro das aspiracións económicas, sociais e culturais populares.
¿Alguén espera algo do poder político e da burocrácia centrais?
¿Quen pensa que, se non é mediante o autogoberno nacional, se poderá dispor dos próprios recursos enerxéticos, ou reformar e modernizar a agricultura, ou explotar científicamente o litoral, ou diversificar a indústria para facer frente ás crises da construcción naval e do automóvil, ou crear as estruturas de investigación, educativas e produtivas que permitan asimilar e desenvolver as tecnoloxias de vangarda, ou desenvolver en Galiza os ciclos produtivos e as actividades de transformación fundamentadas nas indústrias e sectores básicos, ou potenciar a construcción de vivendas, ou normalizar drásticamente a língua galega e a própria cultura dentro dos sistemas educativo, informativo e económico, con todas as consecuéncias industriais da cuestión, ou mellorar os transportes, ou aproveitar racionalmente a riqueza forestal, ou poñer os recursos e actividades financieiros ao noso servício, ou dar traballo ás mozas e mozos que xa non emigran, ou mil outras cousas máis?
Ainda contando co autogoberno, son estas tarefas costosas e difíceis, so realizábeis a un certo prazo de tempo.
Se permanece a dependéncia política, son tarefas imposíbeis de realizar.
Sendo isto tan evidente, ¿deixaremo-nos abocar cara unha nova frustración?
Deducción por inversións destiñadas á protección do medio ambiente
O B.O.E. nº 259 publica o Real Decreto 1.594/1.997, de 17 de Outubro, polo que se regula a deducción por inversións destiñadas á protección do medio ambiente.
Esta normativa entrou en vigor o xoves 30 de Outubro de 1.997.
Segundo esta disposición, os suxeitos pasivos do Imposto sobre Sociedades poderán deducir da cuota integra o 10% do importe das inversións realizadas en inmobilizado material destiñado á protección do medio ambiente consistente en instalacións que teñan por obxecto algunha das seguintes finalidades:
a) Evitar ou reducir a contaminación atmosférica procedente das instalacións industriais.
b) Evitar ou reducir a carga contaminante que se verte ás augas superficiais, subterráneas e mariñas.
c) Favorece-la reducción, recuperación ou tratamento correcto dende o punto de vista medioambiental de residuos industriais.
Para practica-la deducción deberán cumplirse os seguintes requisitos:
a) Que as inversións teñan por obxeto específico algunhas das finalidades descritas no párrafo anterior.
Si as inversións non se adican exclusivamente ás citadas finalidades, deberá identificarse a parte de inversión adicada á protección do medio ambiente.
b) Que a inversión se realice para dar cumprimento á normativa vixente en materia de medio ambiente.
c) Que a inversión se leve a cabo en execución de pláns ou programas aprobados ou celebrados coa Administración competente en materia medioambiental.
A proba de cumplimento deste requisito realizaráse mediante a certificación de convalidación da inversión expedida pola referida Administración.
A inversión entenderáse realizada cando entre en funcionamento.
A base de cálculo da deducción será o prezo de adquisición ou custe de producción sen considerar a parte financiada con subvencións.
Si a inversión se realiza a traveso dun Leasing consideraráse realizada na data de celebración do contrato e polo importe do valor de contado, sempre e cando se exercite a opción de merca.
A guerra dos libros
Nestes pasados meses, co comezo do curso escolar desatouse unha guerra dialéctica con diversas frontes coincidindo co anuncio por parte do Ministerio de Educación de liberaliza-lo prezo dos libros de texto.
Fronte á postura do Goberno Central, temos a dos libreiros e editores que anuncian que esta medida traerá consigo a longo prazo unha suba dos prezos e unha competencia desleal entre as grandes superficies e as pequenas librerías.
Á marxe, as APA e organizacións de consumidores parecen satisfeitas coa resolución ministerial e consideran "alarmistas" as teorías dos libreiros.
A postura do Goberno Central
Na guerra desatada ante a cuestión dos prezos dos libros de texto contempranse diversos frentes.
Nun deles atópase o Goberno Central, que se amosa disposto a aplicar unha liberalización progresiva dos prezos dos textos escolares, coa finalidade _segundo dín_ de defende-los intereses dos consumidores e levado polo encarecemento dos libros de texto que se empregan no ensino obrigatorio.
Dacordo co defendido polo Ministerio de Esperanza Aguirre, tomouse a decisión de permitir que se fagan descontos nestes artigos eliminando de xeito progresivo o prezo fixo estabrecido ata o de agora.
Así, nesta proposta contémplase que no primeiro ano de aplicación da medida ministerial, os descontos só poderán ser dun 25%.
No segundo pasará a autorizarse un 50% de rebaixa e no terceiro entraría a lei plenamente en vigor.
Segundo un estudio que apareceu en Información Comercial Española, publicación editada polo Ministerio de Economía e Facenda, a supresión da normativa sobre o prezo fixo dos libros estimulará a demanda, favorecerá un aumento das ventas do sector editorial, e con elo, a difusión da cultura e o incentivo da creación literaria.
O devandito informe sinala, ademáis, que a libre competencia neste eido conlevará non só o abaratamento dos libros, senón que tamén afectará directamente á renda dos cidadáns e "impulsará a modernización do comercio de libraría, incrementando a oferta de servicios".
Sulíñase tamén que a fixación de prezos, feita ata o de agora co amparo das institucións, restrinxía a libre competencia co cal fomentaba unha estructura de mercado imperfecta.
¿Que pensan disto os libreiros?
Noutro dos frontes están os libreiros de España en xeral, e os galegos en particular, para os que a medida que pretende implantar o goberno está dirixida a beneficia-la política agresiva das grandes superficies, baseada, en ocasións, en campañas peculiares como as realizadas este ano de agasallar caixas de aceite ou bolsas de leite xunto cos libros...
Para os libreiros, as consecuencias desta medida non se farán agardar, cunha reducción nas vendas das pequenas librarías, incapaces de facer fronte á competencia dos hipermercados, que desembocará nun peche de librarías, un descenso no número de publicacións e un encarecemento dos productos.
Algo similar ocurriu en Inglaterra e agora trátase de paliar cunha suba dos prezos dun 15% anual.
Segundo a Federación de Libreiros de Galicia, o sector impulsou medidas para o baixa dos prezos.
Medidas coma que os libros non variasen cada catro anos (co fin de que poidesen server a varios irmáns), que desgravasen fiscalmente, que se suprima o IVE e se avogue pola gratuidade.
O gremio editorial galego e de toda Europa, reunido a mediados de Outubro en Frankfort, sostén que liberaliza-lo prezo dos libros, aínda que soamente se trate dos de texto, é un retroceso, pois o prezo fixo garante un pluralismo cultural, especialmente para as obras científicas e literarias máis especializadas, para as linguas e culturas minoritarias e para os habitantes máis alonxados das grandes cidades, facendo perigar xa que logo as lecturas de fondo, é dicir, aqueles libros clásicos ou minoritarios que non se atopan nas grandes superficies, dada a súa escasa rendabilidade.
Para eles, esta medida gubernamental pode ter consecuencias graves na industria editorial galega, que sería das máis afectadas polo seu carácter de empresa pequena.
¿Cál é o papel das APA?
O papel das APA e máis das organizacións de consumidores (como a Unión de Consumidores UCE-Galicia) en todo isto é certamente contradictorio.
Consideran "alarmistas" as previsións dos libreiros e editores, que auguran unha suba a longo prazo, e se amosan satisfeitos coa medida ministerial.
As dúas confederacións de APA de Galicia, Confapa e Concapa, amósanse partidarias tamén dunha inicial liberalización de prezos encamiñada a unha futura gratuidade absoluta do ensino obrigatorio, no que se deberán incluir os libros, algo que veñen reivindicando dende hai anos coma un "dereito ineludible" nas súas propia verbas.
Os representantes destas asociacións desexan que nunha marxe de cinco anos tódolos cidadáns galegos, tanto de centros públicos coma privados, teñan acceso ós libros gratuitos, financiados mediante impostos sen que supoña unha perda de calidade nos mesmos.
Cómpre dicir que...
Así están as cousas.
En medio desta polémica suscitada, a ministra Aguirre sostén reiteradamente que o Ministerio de Educación non vai contra nengún sector, e moito menos, contra libreiros e editores, cos que di atoparse en "permanente diálogo".
Sen embargo, mantén o seu criterio de implanta-la liberalización progresiva do prezo dos libros de texto, de xeito que a tarifa fixa establecida pola lei non rixa nos casos dos textos que se empregan no ensino obrigatorio.
Elnosa: Electroquímica del Noroeste, Sociedad Anónima
Domicilio social en Pontevedra, constituida en 1966.
Produce cloro, sosa cáustica, hidróxeno, hipoclorito de sodio e ácido clorhídrico, tributando por ácidos, sosa e cloruros.
O 50 por cento do seu capital está controlado por Celulosas de Pontevedra.
Empresa Nacional de Celulosas de Pontevedra, Sociedad Anónima.
Domicilio social en Madrid.
Constituida no ano 1968 e, actualmente, fusionada coa de Huelva e Fefasa.
Produce pasta de papel ó sulfato, cru "kraft" e branquexadas ó sulfato, tributando por pastas químicas con tratamentos ácidos e semiquímicos.
Posee o 50 por cento do capital de Elnosa.
Celulosas de Guipúzcoa, Sociedad Anónima.
Domicilio social en Hernani, constituida en 1974.
Producción de pasta papeleira ó sulfato, cru "kraft" e branquexadas ó sulfato, por procedementos químicos ou/e semiquímicos.
Estas veñen ser tres das grandes empresas, estabelecidas xa as dúas primeiras e presionando pra se instalar a terceira.
Cabe recordar agora que, en U.S.A., tódalas fábricas papeleiras semiquímicas ou ó bisulfito tiveron que pechar hai algún tempo pra instalar nelas novos sistemas de recuperación química e anticontaminantes.
Polo demáis, as de sulfato están prohibidas xa en Alemania.
Un dos problemas das fábricas ó sulfato é o da polución á cor, é decir, os verquidos chegan a coller unha cor, un tinte moi escuro contra do que actualmente non esisten tratamentos eficaces.
Europa ¿a que prezo?
A Unión Europea encargou unha enquisa o ano pasado.
¿Que votaría vostede se mañá houbese un referendum sobre a permanencia do seu país na UE?
Esa era unha das preguntas.
E a resposta dos galegos estivo entre as máis antieuropeístas das que se deron nas comunidades españolas.
Once anos despois de enlearse ó temón de Bruxelas, o país non ten claro que a integración en Europa estea resultando positiva.
Nada claro.
As cifras tampouco son moi diáfanas:
o labirinto interminable que é a economía dun país pon moi difícil o labor de dar un diagnóstico acertado sobre se é bo ou malo pertencer á unión.
Mesmo un destacado sindicalista galego o comentába a comezos de abril:
"Non creo que Europa estea sendo boa para nós, pero non podo afirmar con total seguridade que é mala".
Problemas, hainos.
Vantaxes tamén.
Tanto dos primeiros como das segundas non hai que buscar responsables só en Bruxelas:
do que se faga dende San Caetano e La Moncloa depende en boa medida que se aproveiten as oportunidades que a Unión Europea ofrece.
Ou de que se chegue a situacións moi pouco favorables.
E iso en cada sector da actividade económica.
Un por un.
No horizonte inmediato da UE, a anunciada ampliación cara ó leste pode prexudicar, e moito, a Galicia.
Está en xogo a posibilidade de seguir sendo rexión obxectivo número un.
Claro que aínda é peor selo e non tirar partido abondo das axudas europeas.
"Cataluña non está entre as comunidades preferenciais e, sen embargo, duprícanos en percepción de subvencións europeas".
Dío a responsable dunha consultora afeita a lidiar coa burocracia europea a base de moita información de colleita propia.
Máis alá dos datos contantes e soantes, resulta preocupante a cada vez máis difícil engrenaxe de Galicia no modo de ver e construir a cultura multifacética dunha macroestructura na que os que apandan de caladiños acaban por quedar definitivamente mudos.
O futuro dos traballadores de Astano volve estar en entredito.
O novo Plano Estratéxico de Competitividade da UE pode supoñer novos despidos
Galicia non está entre as tres comunidades _Euskadi, Cataluña e Madrid_ que captaron o oitenta por cento dos proxectos europeos do III Programa Marco de I+D que se desenvolveron no Estado.
A industria galega só dedica un 0,7% do seu P.I.B á investigación.
Os economistas sinalan que a porcentaxe óptima é o dous por cento.
E Galicia non aproveitou os programas marcos da UE para potenciar o seu I+D
Segundo os partidos galegos da oposición, a Xunta non presentou en Bruxelas o Plano de Incineración de residuos sólidos porque está abertamente en contra das políticas que a UE pretende promover
Galicia perde superficie agraria.
Medran as plantacións de piñeirais e eucaliptais destinados a explotacións madereiras, en retroceso noutros estados da UE
Enma Bonino
A actual comisaria de Pesca da Unión Europea é, segundo Alfonso Paz-Andrade, a única persoa das que ocuparon o seu cargo nos últimos anos que amosa interese polo sector.
Sen embargo, non toda a comunidade pesqueira pensa o mesmo:
tocoulle dar a cara en representación da Unión Europea durante o conflicto do fletán.
Diminúen os beneficios
As novas condicións para a pesca en terceiros países propiciaron unha diminución nas rendas dos pescadores.
Así o asegura o membro da CIG Lois Díaz.
Agora teñen que traballar máis meses para gañar os mesmos cartos que antes da entrada de Galicia na Política Común Pesqueira.
Prexuizos europeos
Un dos tópicos que recaen sobre o sector pesqueiro en Europa é a consideración de que a pesca é unha actividade propia de países terceiromundistas.
Galicia é diferente, e Europa esfórzase para que non deixe de selo.
No país funciona o único estaleiro do mundo que ten a prohibición de producir buques.
O único.
E a prohibición vén da Unión Europea.
Así que o que Astano constrúe son artefactos off-shore, plataformas dedicadas a tarefas coma a extracción de petróleo, por exemplo, e que non poden navegar.
A prohibición de acceder á demanda de buques é especialmente grave cando, de acordo coas propias normas da UE, o estaleiro ferrolán debe presentar unha conta de explotación positiva en 1998:
de non ser así, o Estado tería que pechar Astano.
E hai que ter en conta que o mercado das plataformas off-shore presenta problemas porque a comunidade non concede axudas para a súa construcción.
Esta problemática pode facerse aínda máis dramática se, tal e como confirmaron algúns xornais galegos nas pasadas semanas, a UE prohibe tamén que Astano constrúa os artefactos off-shore coñecidos como FPSO (plataformas petrolíferas que extraen o petróleo, almacénano e descárgano directamente a outras embarcacións).
Segundo Xosé Díaz, economista en Astano, a demanda mundial de off-shore centrarase nos próximos anos neste último tipo de plataformas.
De feito, países como o Reino Unido están reabrindo estaleiros para fabicar artefactos FPSO.
Será no outono, previsiblemente despois das eleccións autonómicas, cando a UE faga pública a prohibición de que Astano fabrique artefactos FPSO.
Pero hai unha cita moito máis próxima no tempo que tamén é crucial para os estaleiros galegos.
O día vintecatro deste mes, os ministros de Industria dos países comunitarios reuniranse para debater sobre o novo Plano Estratéxico de Competitividade (PEC) para os estaleiros, xa redactado pola División da Construcción Naval.
Asegura Xosé Díaz que todo fai prever que unha das esixencias do novo PEC será a de que Astano volva a efectuar reestructuracións no seu cadro de persoal.
Unha vez máis.
O estaleiro ferrolán xa fixo importantes reestructuracións desde os anos oitenta:
se en 1984 daba emprego a 5.582 persoas, no 94 só tiña 1.970 traballadores.
E houbo outros estaleiros galegos que correron peor sorte, como o de Ascón, xa pechado.
Coa reunión de ministros do próximo día vintecatro, a sombra da reestructuración volve cernerse sobre Astano e sobre Galicia.
A Comunidade Europea puxo os estaleiros españois no seu punto de mira dende o momento no que España solicitou entrar a formar parte dela.
Xa no Consensus, un documento elaborado a finais dos anos setenta no que a comunidade analizaba a economía española, apuntábase que a construcción naval e maila siderúrxica estaban entre os puntos fortes da economía estatal;
e que habería que proceder a facer algúns axustes nestes sectores.
O Consensus foi feito cando España solicitou o seu ingreso na Comunidade.
E serviu para que dende Bruxelas se fixesen algunhas recomendacións a Madrid acerca das medidas a tomar para entrar a formar parte da unión de estados.
Así foi como comezaron as reestructuracións nos estaleiros, sempre coñecidas como reconversións.
"De reconversións nada _di Xosé Díaz_, que a min non me consta que se abrisen empresas nas que recolocar os traballadores dos estaleiros".
Cando o Consensus foi redactado, a construcción naval atravesaba momentos de crise en todo o mundo.
Podía ser lóxico que se aconsellasen as reestructuracións.
Encetada a década dos oitenta, esta situación prolongábanse.
O goberno de Madrid, de acordo con Bruxelas, decidiu que dende o ano 84 Astano non producise buques.
A sétima directiva comunitaria do ano oitenta e sete utilizou o argumento da crise como xustificación para manter a prohibición de que Astano producise buques.
Pero dende 1989, a demanda mundial na producción de buques non fixo máis que medrar:
segundo datos da UE, a demanda de construcción de buques é, na actualidade, superior á oferta.
E Astano segue sen poder producilos.
Cóllanse por onde se collan, os datos relativos á construcción naval nos últimos anos, son malos para os estaleiros galegos.
En 1988, o país producía o vintecinco por cento dos buques que se construían en España.
No ano 95, Galicia perdera máis de dez puntos nesta relación.
E no tocante á captación de demanda, estas cifras son aínda máis arrepiantes:
Galicia pasou de captar o corenta por cento da demanda mundial asumida en España (ano 86) a captar o trece por cento (ano 95).
As cifras son aínda máis duras se se ten en conta que pertencen á relación Galicia-España, e que España pasou de captar o dezaoito por cento da demanda total acaparada por Europa occidental (1988), a quedar co 5,47 por cento (1995).
Comenta Xosé Díaz que se argumenta adoito, cando se fala de reestructracións,que o ciclo dos estaleiros xa está pechado _que son industrias xa innecesarias_.
"E dicir isto é un erro gravísimo.
O 90 por cento do mercado mundial móvese por barco, e duns anos para acá, a demanda mundial de buques é importantísima.
O transporte marítimo é o máis barato que existe".
A reunión dos ministros de Industria da UE, o próximo día vintecatro de abril, vai ser fundamental para o futuro do sector galego da construcción naval.
O mesmo que o que dictamine a Unión Europea no outono acerca da prohibición a Astano para producir plataformas FPSO.
E importante vai ser tamén que o estaleiro consiga resultados de explotación positivos en 1998.
Se non fose así, Astano pecharía as súas portas.
Faríao catorce anos despois de que se lle impuxese a prohibición de construir buques.
Nun momento no que a demanda deste tipo de embarcacións está en constante aumento.
Problemas cos proxectos de I+D
A Xunta de Galicia, nun dos documentos preparados antes do Debate sobre o estado da Autonomía de 1994, sinalaba o "atraso secular" que a economía galega sofre.
Dadas as especiais características da industria, este problema é especialmente importante no seu caso.
E de feito, os diferentes conselleiros do ramo referíronse sempre á necesidade de modernizala.
Mesmo en Bruxelas sempre se aceptou a idea que, de cara á cohesión de Galicia co resto da Unión Europea, habería que "promover o desenvolvemento e axuste" dos diferentes sectores que conforman a súa economía.
Por iso Galicia está entre as rexións europeas que son obxectivo número un.
Sen embargo, das intervencións comunitarias en Galicia en materia de I+D _Investigación e Desenvolvemento, o guieiro do camiño da modernidade industrial_, non se tira un saldo positivo.
No III Programa Marco de I+D da Unión Europea (1990-1994), Galicia aportou máis cartos dos que recibiu.
A participación galega neste programa supuxo, en financiamento de proxectos, 5.166 millóns de pesetas.
Unha cifra bastante pouco signifiativa se se compara cos 147.000 millóns de pesetas acadados pola Comunidade Autónoma de Madrid, ou cos máis de cincuenta mil que recibiu Cataluña neste concepto.
Certo é que Galicia non foi a rexión española menos beneficiada por ese programa marco.
Pero diferentes economistas consultados por Tempos Novos sinalaron o escaso que resulta o balance de axudas para proxectos de I+D para unha comunidade coas características de Galicia, na que só se inviste o 0,7 por cento do Producto Interior Bruto en I+D _a porcentaxe considerada aceptable está arredor do dous por cento_.
Os especialistas no tema sinalan que unha das causas da escasa participación galega nos proxectos comunitarios de I+D está na falta de información.
Esta situación chega ata o punto de que algúns empresarios dos que si se benfician destes proxectos non saben da súa participación.
"E ademais estanse a perder moitísimas oportunidades que serían moi boas para Galicia _sinala un dos economistas consultados_.
A administración non está traballando nada ben para que haxa unha captación de proxectos interesante".
Segundo o profesor de Economía Aplicada da Facultade de Económicas da Universidade de Santiago, Ánxel Vence, o baixo nivel de participación galega en I+D está relacionado tamén coa configuración dos propios programas por parte da UE.
O deseño que impón Europa nesta materia implica que teñan que ser varios países os que participen nos programas.
"E a simple análise dos datos que hai ata o momento _afirma Vence_ mostra que as rexións periféricas teñen dificultades para participar nos networks (redes) europeos".
Xavier Vence sinala que é un "erro" da política comunitaria de I+D "deseñar políticas con criterios xerais para aplicar en tódalas rexións.
Dado que a capacidade de innovación non é algo que se improvise senón que require un certo período de aprendizaxe, calquera obxectivo _da UE_ baseado na competitividade a curto prazo conducirá a un fortalecemento dos centros de innovación en tecnoloxías, sectores e rexións xa consolidados".
O economista galego ilustra esta afirmación cun dato:
"segundo o informe FAST de 1992, as dúas terceiras partes dos gastos públicos europeos en I+D gástanse en dez cidades-rexión".
Entre esas cidades-rexións, claro, non figura Galicia.
Nin tampouco está Galicia entre as tres rexións españolas _Cataluña, Euskadi e Madrid_ que captaron o 80 por cento dos proxectos do III Programa Marco no Estado Español.
Proxectos para o téxtil á marxe da administración
No que atinxe ó sector téxtil, Galicia, unha das comunidades con máis presencia económica neste eido productivo e que, nos últimos anos máis ten investido na creación dunha imaxe no contexto español, non logra tirar todo o partido que podería das axudas europeas para a reconversión deste sector.
Só unha iniciativa galega do ramo do téxtil promocionada pola Fundación "Luis Tilve" (institución dependente de UXT e presidida por Fernando González Laxe) e confinanciada polas Cámaras Oficiais de Comercio, Industria e Navegación de Santiago e Pontevedra, se está a beneficiar desde outubro de 1995 e ata finais deste ano de axudas europeas canalizadas a través de ADAPT _unha iniciativa comunitaria que procura a reconversión das empresas a través de proxectos de formación do persoal_.
Este proxecto, nomeado Textilive, busca a reactivación do sector téxtil galego a través da inserción de novas tecnoloxías e da renovación da organización do traballo e ten un custo total de 160.400.000 pesetas, 120.300.000 dos cales son aportados directamente polo Fondo Social Europeo.
Segundo a directora do proxecto, Mar Iglesias Criado, o labor previo realizado para presentar unha solicitude con peso e interese abondos en Bruxelas leva meses de traballo e estudio nos que é fundamental a axenda de contactos e informadores cos que se conte.
"Para a presentación deste proxecto contamos co asesoramento da Unidade Administrativa do Fondo Social Europeo radicada en Madrid.
En Galicia non atopamos axuda nin información, aínda que en teoría toda a que se xera chega á Xunta.
Na práctica resulta dificilísimo conseguir a través da Administración galega algo tan básico como un simple formulario de solicitude".
Esa información que falta é esencial para cumprir outra das esixencias de tódolos programas e iniciativas europeas:
a transnacionalidade, é dicir, que nos proxectos presentados participen entidades de dous ou tres estados membros da UE.
"Unha vez que te introduces neste mundo vas sabendo a quen hai que tocar.
Pero ó principio é para tolear", afirma a directora do programa Textilive, que recorda as dificultades para acadar partenariado _palabra clave na xerga comunitaria_ con empresas italianas e gregas.
"Ó final, Bruxelas valorou e aprobou o noso proxecto, pero desbotou ós nosos socios por non cumpriren as esixencias mínimas.
A condición para a concesión da axuda foi conseguir un partner adecuado.
E foi como volver a empezar".
Finalmente, a fundación galega deu cunha empresa privada do sector textil ubicada no condado de Donegal (Irlanda) que cumpría os requisitos, e Bruxelas outorgou o seu placet.
Este ano, "Luis Tilve" presentou no Fondo Social Europeo outro proxecto que, de ser aprobado (a decisión tomarase no vindeiro mes de xullo), permitirá a creación dun gabinete de apoio técnico e asesoramento para talleres e empresas textis, así como o establecemento dunha rede telemática que permita a realización de cursos de formación a través do ordenador.
Coa experiencia do proxecto anterior, o labor resultou bastante máis doado.
"En realidade, o difícil é empezar.
Unha vez dentro, sabes con quen podes contar e, ó mesmo tempo, ti tamén comezas xa a contar para os demais".
Para este proxecto xa non se se dirixiron á Consellería de Industria para solicitar o financiamento do vintecinco por cento do proxecto, porcentaxe que Europa esixe sexa aportado por unha institución pública da comunidade solicitante.
"Logo de meses de preparación dun proxecto, non podemos estar pendentes dunha axuda de Industria que ó final se nos vai denegar, como xa sucedeu co proxecto Textilive, por razóns políticas", conclúe Mar Iglesias.
Despois da bagaxe europea conseguida, á directora do proxecto Textilive, non lle importaría montar un centro de información europeo que cubra a ineficacia da Administración Autonómica.
"De feito, _comenta Mar Iglesias_ xa estamos a realizar esa función con tódalas empresas que nos veñen a pedir asesoramento".
Sen embargo, as axudas que concede a UE para a creación deste tipo de centros pasan, inevitablemente, a través dos gobernos centrais e autonómicas, que son os que aproveitan ditos fondos para dotar as súas propias estructuras informativas.
En entredito as axudas para o saneamento de augas
Outro dos suspensos de Galicia diante da Unión Europea está relacionado cos fondos comunitarios destinados á dotación de infraestructuras que garantan o cumprimento das esixencias europeas en materia de saneamento e depuración das augas residuais.
As conclusións dunha inspección realizada por técnicos da UE revelan a existencia de significativos desaxuntes presupostarios nos planos de saneamento de Galicia financiados polos Fondos Europeos de Desenvolvemento Rexional (FEDER).
Segundo este informe de carácter interno, rexístrase un aumento do 45 por cento do custo previsto para o saneamento integral de Arteixo, mentres no proxecto do colector de Valladares-Lagares (Vigo) a diferencia financeira ascende ó 26 por cento.
O mesmo sucede en Cabanas e Pontedeume (cun 23 por cento de diferencia) e en Ribeira (33,5 por cento).
O caso extremo preséntao Boiro, onde as diferencias entre os custos reais e os custos indicados nos proxectos presentados representan un aumento dun 75 por cento.
Así mesmo, entre as irregularidades detectadas por Bruxelas en Galicia, sinálase o considerable retraso que levaban a meirande parte das intervencións proxectadas no momento da inspección comunitaria.
Estes retrasos convértense en paradoxos se se engade que o documento comunitario subliña no listado de irregularidades o feito de que a Xunta teña recorrido ó procedemento de urxencia _excepcional desde o punto de vista xurídico_, segundo o cal as obras de saneamento a realizar na dársena de Coruxo-Canido, Arteixo, Ribeira, e Boiro, e as obras do canal submarino de evacuación de augas da cidade da Coruña e mailo saneamento da península da Torre foron concedidas a aquelas empresas que garantían o menor prazo para a construcción da obra.
Esta "urxencia" quedou en entredito ó se comprobar que tódalas obras citadas foron iniciadas con restraso respecto ás datas fixadas.
Sirva de exemplo o caso do citado canal submarino da Coruña, comezado con dez meses de retraso.
No momento da inspección comunitaria a dito canal, a explotación do mesmo non estaba a ser realizada con normalidade porque o concello coruñés aínda non presentara o concurso para a explotación do servicio.
A situación da ría da Coruña resultou especialmente grave para os técnicos europeos debido a que non fora construída ningunha das estacións de depuración previstas para a mesma no Plano Hidrolóxico de Galicia-Costa.
Conclúen os expertos comunitarios que a case totalidade das augas urbanas e industrias que se verquen na ría coruñesa non son depuradas, existindo soamente unha estación de pretratamento en Bens que non funciona a pleno rendemento.
Tendo en conta o estado presentado pola ría da Coruña, os técnicos comunitarios non deixan de manifestar o estupor que lles produce o feito de que a Xunta só teña declarado como "zona sensible" (aquelas situadas en esteiros, badías ou zonas costeiras onde o intercambio de auga é escaso) a ría de Pontevedra.
Tamén a xuízo dos inspectores da Unión Europea, boa parte das irregularidades detectadas en Galicia son debidas á mala coordinación existente entre as distintas administracións galegas (Xunta, concellos e mesmo deputacións) ou á desaxeitada planificación dos proxectos.
A Xunta recoñece as súas eivas en materia de vertidos
Este cúmulo de retrasos e irregularidades imposibilita o cumprimento dos prazos fixados na directiva comunitaria 91/271, segundo a cal a finais de 1998 os núcleos de máis de 10.000 habitantes que verten en zonas sensibles deben contar con sistemas de colectores e depuradoras capaces de eliminar o nitróxeno e o fósforo.
Para finais do 2000, tódalas poboacións de 15.000 a 150.000 habitantes que realicen vertidos en zonas menos sensibles deben dispoñer de tratamento primario;
para esa mesma data as poboacións de máis de 15.000 habitantes deberán dispoñer de sistema de colectores e de tratamento secundario das súas augas residuais.
O terceiro prazo rematará a finais do ano 2005.
Para esa data os núcleos poboacionais con menos de 2.000 habitantes que vertan en augas doces ou esteiros, e os de menos de 10.000 habitantes que o fagan en zonas costeiras, deberán ter solucionado o tratamento das súas augas residuais.
Diante desta fervenza de prazos, a Xunta recoñeceu o pasado mes de febreiro a súa incapacidade para facer fronte ás esixencias europeas.
En declaracións ós medios de comunicación, o subdirector xeral de Infraestructuras hidráulicas, Agustín Hernández Fernández de Rojas, considerou inevitable un adiamento das datas establecidas por Bruxelas, ó tempo que lle sacaba ferro ó asunto sinalando que Irlanda ou o Reino Unido tampouco habían poder cumprir ditos compromisos.
Un sector lácteo que medra a pesar dos atrancos
O balance destes dez anos de axuste do sector agrario e gandeiro galego ás directrices marcadas desde Bruxelas permite falar de que Europa segue sen coñecer o estado e a realidade do agro do país.
Ou, máis ben, que as autoridades _centrais e autonómicas_ aínda non foron quen de transmitir as peculiaridades que están a impedir que Galicia se beneficie das axudas que a UE outorga para o saneamento e modernización da agricultura e a gandería comunitarias.
Pero aínda a pesar de perder importantes oportunidades, ou malia os atrancos _restriccións, cotas e supertaxas impostas pola Europa dos Quince_ que impiden o normal desenvolvemento deste sector productivo da economía galega, cabe falar do seu dinamismo e capacidade de resistencia.
Así, desmentindo o que se anunciara no momento da integración, o sector lácteo galego aguantou bastante ben estes dez anos en Europa, mesmo a pesar de se atopar en 1986 nunhas condicións moi pouco propicias.
Naquel ano, boa parte do seu potencial productivo estaba aínda sen desenvolver, e adoecía de varias décadas de atraso con respecto ás transformacións estructurais que xa se tiñan realizado nas agriculturas europeas.
A pesar da ameaza da cota, o sector lácteo galego segue a medrar.
Así, o que hai dez anos parecía unha cifra mítica (chegar a producir dous millóns de toneladas ó ano) xa se superou no balance de 1995.
Iso si, houbo unha diminución no número de explotacións leiteiras en activo.
A cota láctea media por explotación en Galicia anda polos 23.000 litros anuais, unha cantidade ben cativa en comparación coa media europea, próxima ós 123.000 litros.
En ausencia dos obstáculos que está a atopar, o noso sector lácteo tería medrado moito máis, con verdadeiras posibilidades de chegar a dominar a producción española.
Unha das agriculturas menos subvencionadas do Estado
En cambio, o que en 1986 se presentaba como a gran panacea garantida coa incorporación á macroestructura europea _as subvencións comunitarias para a agricultura e a gandería_ tivo ben pouca incidencia en Galicia.
En realidade, a pesar do que se adoita dicir, os datos desde últimos dez anos permiten afirmar que a agricultura galega é unha das menos subvencionadas do Estado.
Mentres a Meseta está a acadar axudas economicas que nunca baixan do 35 por cento e mesmo chegan ó 50 por cento, Galicia non alcanza o 10 por cento de subvencións.
Isto ten que ver tamén cos productos nos que está especializada Galicia, xeralmente pouco incentivados por Bruxelas, fronte a cultivos como a oliveira e o cereal, que si acaparan moitas axudas europeas.
E tamén se debe ás diferencias existentes entre a normativa europea e a realidade galega.
Un exemplo deste desaxuste é o que se detecta no sector bovino, para o que a UE ten destinadas axudas para a cría de becerros de máis de seis meses.
En Galicia, os xatos soen ser vendidos antes de chegar a esa idade precisamente para o consumo de carne branda (a mesma á que se deben marchamos de calidade como o de Ternera Gallega).
Hai tamén diferencias escandalosas nos datos relacionados coas subvencións que se perciben por agricultor.
En 1995, a media española estaba situada nunhas 614.000 pesetas por agricultor, media amplamente superada en comunidades como Andalucía (1.000.000 ptas.), Aragón (1.200.000 ptas), Castela-León (1.175.000 ptas) e Estremadura (1.040.000 ptas).
No cabo contrario, Galicia tan só recibiu 25.837 ptas. por agricultor.
Tendo en conta o total de axudas recibidas do Fondo Europeo de Orientación e Garantía Agrícola (FEOGA), a media do Estado sitúase nunhas 700.000 ptas. por traballador.
En Galicia só se chegou a alcanzar unhas 85.000 ptas. por traballador.
No tocante á evolución da renda no sector gandeiro, pódese dicir que, con respecto a 1986, esta caeu en Galicia nun 25 por cento.
E a producción final agraria era un 10 por cento inferior á que se rexistraba no momento da incorporación de España á daquela CEE.
Sen embargo, a renda por traballador medrou.
Reducimos as distancias con respecto a España e Europa, fundamentalmente debido a que a man de obra diminuiu espectacularmente neste período (o axuste demográfico e o envellecemento da poboación galega no medio rural posibilitaron en boa media este axuste).
Un dos sectores galegos que ten tirado beneficio da entrada na UE é o vitivinícola.
Isto supuxo unha medra da porcentaxe de producción, que pasou dun 3,5 por cento en 1985 a un 7,2 por cento en 1992, aínda que en 1994 experimentou unha baixa que o colocou nun 4,6 por cento.
Outros sectores ós que lles podía ter ido ben, se se puxesen as medidas, son o porcino e mailo avícola, xa que a UE destina importantes axudas á súa incentivación.
Sen embargo, ámbolos dous caeron en picado na táboa de porcentaxes de producción neste período;
a carne e o gando porcino _que supuña un 11,5 por cento da nosa producción en 1985_ baixou ata se situar en 1994 nun 6,5 por cento, sendo Galicia unha das comunidades españolas nas que máis diminuiu a producción neste sector.
O sector avícola, nos mesmos anos, descendeu do 6,6 por cento ó 5,8 por cento.
A producción de ovos, que baixou igualmente, diminuíu máis no resto do Estado que en Galicia, en boa medida pola existencia de fenómenos como o da empresa Coren.
Explotacións alternativas que non cumpren as espectativas
Nas vésperas da incorporación a Europa fíxose moito fincapé na necesidade de adaptar a nosa agricultura e gandería ás esixencias comunitarias mediante o recurso á explotación de productos alternativos.
Pero estábaselle dando unha importancia desmesurada e, desde logo, sen delimitar as zonas de Galicia que si poderían admitir este tipo de explotacións.
Expoñente disto é o caso do sectores ovino e caprino, para os que a UE destina moitas axudas e que terían funcionado ben en determinadas zonas de montaña, ó tempo que cumprirían unha función nada desdeñable na limpeza de montes e, en consecuencia, na prevención de incendios forestais.
Sen embargo, estes dous sectores están a devaluar a súa presencia en Galicia de xeito imparable xa desde mediados deste século.
O sector hortícola e maila floricultura teñen alcanzado certa importancia en zonas como as do Rosal ou O Ribeiro.
De tódolos xeitos, son sectores que teñen uns teitos claros e certas eivas evidentes.
Entre estas eivas está a da comercialización, que lles impide superar o mercado local.
De calquera maneira, está claro que ningunha explotación alternativa podería alcanzar en ningún caso o volume que representa o sector lácteo no conxunto da nosa producción final agraria (27,7 por cento en 1994), de aí que fose absolutamente desaxeitado presentalos como alternativa.
Por outra banda, son cada vez máis preocupantes os desaxustes territoriais que se dan en Galicia, froito dunha desacertada ordenación e aproveitamento do espacio cultivable.
O país está a perder superficie agraria para gañar terras abandonadas.
Neste sentido, Edelmiro López Iglesias, profesor titular do Departamento de Economía Aplicada da Universidade de Santiago, di que non é lóxico que con cartos públicos se estea a subvencionar a plantación de piñeirais e eucaliptais en terras de labor.
Di que se está a fomentar o absentismo agrario.
E que parte dos agricultores desocupados se resitúan nas patrullas de prevención e extinción de incendios.
"É algo delicado en Galicia porque topamos coa concepción da propiedade da terra, pero cómpre ir facendo algo gradualmente.
Non se entende un país que dedica menos do 30 por cento do seu terreo ó cultivo" engade López Iglesias.
A pesca:
un sector que non interesa en Europa
"Hai comarcas galegas para as que a pesca representa, entre postos de traballo directos e indirectos, o cincuenta por cento do producto interior bruto, e iso é moito, ¿non?".
Quen fala así é Lois Díaz, un dos encargados do sector pesqueiro da C.I.G.
¿Como valora vostede os cambios producidos no sector pesqueiro galego por mor da incorporación do país á UE?, pregúntanlle.
Díaz non ten palabras bonitas para a comunidade.
Lembra que un trinta por cento dos conxeladores galegos foron ó desguace nos últimos anos;
lembra o que pasou no caso do fletán;
di que a pesca só interesa na comunidade como moeda de cambio, e denuncia e tacha de suicidas axudas da UE para a venda de barcos a terceiros países:
"porque se vendemos os barcos, ¿con que pescamos?
Non poderemos pescar".
Un cinco por cento, aproximadamente, do producto interior bruto de Galicia provén do sector pesqueiro.
E isto está moi lonxe do un por cento que supón a pesca no P.I.B. comunitario.
Esta situación, os escasos intereses que as nacións máis influíntes da UE teñen no sector pesqueiro, é o que fai que dende Bruxelas non se coide a súa saúde.
"A pesca non é nada importante nas economías dos países que mandan en Europa, e por iso é un sector que usan nas negociacións cando hai que dar algo a cambio de conseguir outro tipo de beneficios", asegura Díaz.
Segundo o conselleiro delegado de Pescanova, Alfonso Paz-Andrade, hai outro elemento que fai que os Estados máis influíntes da Unión Europa, como Alemaña ou Francia, non estean interesados en que Galicia pesque:
"Eles sempre foron comerciantes, mercan o pescado para vendelo logo, e se en España existen dúas rexións _Euskadi e Galicia_ que contan cunha importantísima industria pesqueira e, por tanto, poden comerciar co peixe en condicións máis vantaxosas ca eles, os seus intereses veranse afectados.
Estes países non poden agora montar unha industria pesqueira, porque temos unha gran adianto sobre eles.
Poderían salvar esta vantaxe con grandísimos investimentos no que se refire á construcción de barcos e factorías.
Pero o capital humano de pescadores que hai aquí, a tradición pesqueira das vilas, de xente que estivo entre pescadores dende que naceu, iso non existe noutros países".
Alfonso Paz-Andrade cre que o ingreso na Unión Europea e, xa que logo, na Política Común Pesqueira, tivo algunhas vantaxes para Galicia.
"As augas europeas dos países comunitarios, ás que agora se pode acceder sen ningún problema, están moito máis ordenadas.
Isto foi moi bo para nós".
Pero hai realidades na pesca que foron a peor por mor da integración en Europa, di o conselleiro delegado de Pescanova.
Paz-Andrade cre que o marco legal para a creación de empresas mixtas con terceiros países é agora moito peor para Galicia que cando o ordenamento xurídico que rexía as sociedades mixtas na pesca pertencía ó dereito español.
"Un ano antes de que comezasen a existir as duascentas millas de exclusión de cada país, España, a instancias de Víctor Moro, aprobou unha lei para a creación de empresas mixtas para a pesca.
Era un texto legal que facía que aquelas empresas seguisen vencelladas a España.
E era boa para o sector.
Despois de entrarmos na Política Común Pesqueira, houbo que adoptar tamén o seu marco legal, e como non se negociou ben ante a Comunidade, agora cargamos coas consecuencias dunha normativa que nos prexudica".
O sindicalista Lois Díaz tamén se opón á actual política comunitaria de creación de empresas mixtas.
Asegura Díaz que o ordeamento xurídico vixente está facendo que tripulantes e armadores teñan importantes perdas.
"Hai que ir pescar especies de peor calidade, menos rendibles.
Os propietarios dos barcos gañan menos cartos.
E os tripulantes que antes facían catro meses de marea a corenta graos baixo cero para gañar un millón e pico de pesetas gañan menos cartos, agora traballan durante sete meses nas mesmas condicións climáticas para gañar o mesmo".
O empresario galego cre que a actual comisaria de Pesca da UE, Enma Bonino, é a única persoas que desenvolveu con acerto o traballo nesta Comisaría.
Os outros dous titulares da carteira de Pesca que coñeceu Galicia dende que está na Comunidade _entre eles o español Manuel Marín_ fixeron, segundo Paz-Andrade, un mal traballo.
"A actual comisaria de Pesca si que comprende a importancia do sector, e o servicio que lle dá á sociedade polo aporte alimenticio que ten o pescado, que é fundamental.
E hai que valorar moi positivamente esta actitude de Enma Bonino, porque aínda hai xente en Bruxelas que pensa que pescar, a pesca, é algo de países terceiromundistas.
Están moi equivocados, claro.
¿É o Xapón un país terceiromundista?
Pois velaí está a súa importancia na pesca mundial."
A pesca é de países terceiromundistas, velaí un dos tópicos que recaen sobre o sector.
E hai máis.
Coméntase adoito, por exemplo, que a flota galega está demasiado dimensionada.
"¿Dimensionada? _pregúntase un xornalista galego especializado en pesca_.
O grave do caso é que houbo que deixar de pescar en moitos sitios.
E neses sitios non se deixou de pescar.
Non.
O que pasou é que alí agora está pescando outra xente, ¿que che parece?
E eses caladoiros perdéronse moitas veces porque a UE non fixo unha aposta forte con terceiros países na negociación".
E os tópicos que non cesan.
Un dos preferidos do canadiense Brian Tobin, por exemplo:
"Os pescadores galegos arrasan a fauna marítima".
"A cultura da pesca que teñen os galegos _comenta Paz-Andrade_ fai que coiden o mar como o fai pouca xente.
Porque os galegos levan moitos anos vivindo del.
E saben que despois de pescaren eles, virán outros detrás que tamén necesitarán da pesca para sobrevivir".
Nin apocalípticos, nin integrados
Galicia está cansa.
Ese podería ser o diagnóstico máis lóxico, á luz dos últimos titulares xornalísticos que a enmarcan nunha paisaxe social e politicamente desgastada.
Contraponse, sen embargo, con outra imaxe ben distinta, esa que a veu definindo nos últimos anos como un país que posúe un gran potencial de innovación e creatividade.
¿Que é o que está a propiciar ese desencontro entre a realidade que se nos impón, teimuda nos seus efectos destructivos, e a capacidade rexeneradora que sobrevive nese maratón de despropósitos?
Despexar esa interrogante sería empezar a desfacer o nó, tan asfixiante ás veces, que abafa e afoga moitas das nosas aspiracións e esperanzas.
Non é escondendo ou disfrazando a caída da poboación activa, a destrucción de emprego, o aumento do paro, as consecuencias negativas que se derivan para o sector agrario do dramático envellecemento ó que se ve sometido, a desestructuración dos núcleos básicos da incipiente industria, ou a perda de posicións nos indicadores de riqueza respecto doutras nacionalidades e rexións europeas..., como se pode esfarelar ese maleficio.
Os grandes esforzos que fai o aparello de propaganda gubernamental para maquillar os datos e as estatísticas xa non consiguen, por tozudas e rotundas, encubrir o declive.
Por moita retórica que lle poñan, non é fácil ocultar que desde mediados dos 70, agás no bienio 86-88, Galicia sofre unha continuada caída do emprego _141 mil nos últimos sete anos_.
É certo que tódalas economías acusaron a recesión dos 90, pero Galicia presenta o peor comportamento de todo o Estado, e un dos peores de Europa.
O Informe da Comisión Europea sobre Cohesión Económica e Social mostra que estamos perdendo posicións en ratios como a do PIB per cápita.
E dos datos que recentemente fixo públicos a Fundación FIES das Caixas de Aforros dedúcese que Galicia é un dos territorios que menos crecemento económico tivo no último ano, como xa viña sucedendo nos precedentes.
En cambio, imos gañando posicións nas cifras de paro:
ubícannos no posto 24 das rexións da UE con maior taxa.
Todo indica que estamos metidos nunha inmensa trampa.
O volume de inactivos supera desde 1989 ó de ocupados, unha brecha que se agranda permanentemente, polo que é inmoral aplaudir a caída en picado do emprego agrario como se fose o factor da modernización de Galicia, cando ó mesmo tempo cae o emprego na industria _vintedous mil nos últimos seis anos_ e nos servicios _seis mil_.
O cansazo refléctese moral e fisicamente no corpo do país.
Está avellado.
A poboación cae desde 1986.
De ter crecido ó mesmo ritmo que a media española, contaría con 900 mil galegos máis, xente nova, con menos de coarenta anos, voces civís que se botan en falla precisamente agora, nestes tempos de tensión e creatividade.
Velaí por que se ve obrigado a pugnar por non quedar reducido a ser unha simple productora de leite e patacas, complementada co emprego público e turístico.
Eis polo que ten un decisivo problema industrial que resolver, se pretende converterse nunha economía moderna.
O poder, para defenderse, presenta o declive como algo inevitable.
O mal estaría no contorno agresivo.
A realidade é que tanto as dificultades que veñen de fóra, como as que se detectan dentro da casa, revelan a inexistencia dunha estratexia clara na que estivesen ben definidos os nosos intereses colectivos, as canles e a vontade política coa que darlles cobertura.
Galicia posúe recursos e tamén certas vantaxes naturais para acometer un despegue sostido, pero carece de obxectivos e prioridades claramente formuladas.
O goberno de Fraga Iribarne perdeu por todo iso os referentes da crise.
E dá unicamente paos de cego.
Ata agora foi tapando con débeda pública algúns buracos.
Pero tamén isto ten os seus límites, pois que con 372 mil millóns _catro puntos por enriba da media española_ Galicia é a segunda comunidade autónoma máis endebedada, segundo se desprende do Informe que La Caixa acaba de facer público.
Pero se a verdade non está na vórtice propagandística coa que o goberno oculta a súa desnudez política, tampouco a podemos atopar na visión catastrofista dos contrarios.
Tempos novos rebélase contra esta película de apocalípticos e integrados.
Malia a dimensión xa alcanzada, o declive económico e o deterioro social que padece o noso País maniféstase como unha aberración que é posible superar.
Ese cansazio non é algo fatal.
Así o debemos argumentar, non só para provocar alternativas a través dunha completa renovación de ideas, de proxectos e de persoas nos postos de mando, senón tamén para axudar a crear unha informada e esixente opinión pública.
Hai claves para a esperanza.
Galicia está sendo capaz de adaptar a súa economía ós requerimentos dun mercado aberto e esixente como o europeo.
Quizais o exemplo máis rechamante sexa a radical reconversión da actividade agraria galega cara á gandeiría láctea e a producción forestal, un proceso que está criando un novo campesiñado que ten, salvando as distancias, os mesmos problemas e estándares de vida que os seus colegas comunitarios.
Tamén está demostrando unha notable capacidade innovadora, coa que poder competir na conquista dos mercados que veñen (Zara e a moda galega, a reinvención dos viños, a consolidación dun sector transformador da madeira con capital propio, ou os esforzos de adaptación dos grandes grupos empresariais autóctonos como Pescanova, Coren, Leyma, entre outros).
E aí está a eurorrexión galaicoduriense, unha oportunidade única para multiplicar por dous o mercado interior da economía galega, e á longa para diminuir radicalmente a histórica excentricidade mercantil de Galicia, ó se converter na bisagra entre o Cantábrico e o Atlántico peninsular.
Todo isto, por unha parte.
Pero, ademais, hai que ter en conta o feito de que a Administración pública manexa xa 900 mil millóns de pesetas, que veñen a representar entre o vinte e o vintecinco por cento do que producimos nun ano.
Ser conscientes diso xa conleva afloxar o nó que ameaza o dereito que temos a que o aire puro da mañá entre en cada casa, como demandara Celso Emilio Ferreiro nos seus versos cívicos.
O mesmo aire que precisan os galegos para desenvolver un proxecto definido de futuro, e para manter a individualidade histórica desta comunidade dúas veces milenaria.
A obxección fiscal ós gastos militares
Os orzamentos militares do Estado Español seguen a medrar, malia que o Ministerio de Defensa aparente que se trata de "medranza cero".
O certo é que son cada vez máis os gastos militares incluídos noutros organismos e partidas, polo que son máis difíciles de determinar.
O "Centro de Documentación y Educación para la Paz de la Axarquía" ten estimado en 1,86 billóns de pesetas o gasto militar público español, que representaría o 2,36 por cento do PIB para unha previsión de valor do PIB español de 78,6 billóns.
Eses 1,86 billóns son como a metade do PIB galego, ou entre o 5 e o 6 por cento dos orzamentos públicos, case o duplo dos orzamentos do Ministerio de Educación.
Os gastos militares tiveron un aumento no período 1995-97 do 17 por cento.
A isto temos que sumarlle as perspectivas de aportes á OTAN por concepto de integración na súa estructura militar, que empeza por poñer case 8.000 millóns de pesetas dos orzamentos públicos no mostrador.
Continúan buscando solucións militares para resolver os conflictos.
É polo que vai gañando cada vez máis adeptos a actitude de quen se opoñen a unha solución violenta dos mesmos.
¿Cómo constituír procesos e institucións colectivas para facer valer na vida social opcións que teñen profundos arraigamentos en moitas persoas?
A obxección fiscal ós gastos militares e as asembleas e grupos de obxectores propoñen que, na tributación, se lle neguen ó Estado os fondos para sufragar o exército e as operacións militares.
Argumentan que llo impide a súa conciencia.
O fundamento constitucional tamén:
as institucións formais da democracia non poden escamotear a democracia real, e a conciencia individual debe ser respectada.
A obxección fiscal faise do seguinte modo:
nun dos carreiros do impreso da declaración das retencións e pagamentos a conta engádese a propia man a liña: "Por obxección fiscal ós gastos militares" e alí anótase a cantidade a obxectar, que por indicación da Asemblea Galega de Obxectores e Obxectoras Fiscais é de 7.000 pts.; ou ben do 5 por cento da cota líquida, que se corresponde con algo menos da porcentaxe dos gastos do Ministerio de Defensa nos orzamentos do Estado.
Pero esta cantidade é moi alta e pode causar máis problemas nos lares obxectores.
A cantidade obxectada deberase ingresar nalgún proxecto alternativo (non se nega a capacidade recadatoria do Estado, só a recadación para fins militares), e o comprobante deste ingreso inclúese na documentación da declaración do IRPF xunto cunha carta dirixida ó Delegado da Facenda expresándolle os termos da obxección fiscal, e instándolle a que no futuro os impresos inclúan a liña da obxección fiscal para recoñecer e facilitar este dereito.
Ata hoxe a Facenda tivo unha proporción de aceptacións variable, pero sobre todo, dende 1991 parece considerar máis normal a obxección e acéptaa con frecuencia:
en 1995, como mostra o cadro _que só recolle os obxectores que enviaron a enquisa ás asembleas de obxectores, que son moitos menos có número real de obxectores_ a porcentaxe coñecida de aceptacións foi do 80 por cento.
O número de obxectores e obxectoras no Estado Español e en Galicia foi medrando co tempo, pero moi lentamente.
Sobre todo son moi poucas as persoas que realizan a obxección fiscal respecto das que a farían se estivesen informados.
Por iso, este ano deberemos impoñernos unha tarefa de información intensa.
En Galicia o número de obxectores que responden á enquisa está entre 200 e 300, pero sabemos que son moitos máis.
Teriamos que aspirar a sermos este ano algúns milleiros.
O destino alternativo do diñeiro da obxección fiscal pode ser calquera proxecto crible.
Pero parece que o mellor sería concederlle á Asemblea Galega de Obxectores e Obxectoras Fiscais a decisión de propoñer os proxectos a escoller polos obxectores.
O ano pasado propuxeron, entre outros, o proxecto do Movemento de Obxección de Conciencia en Turquía, onde esmagan militarmente ó pobo curdo.
Precisamente este ano o cidadán turco Osman Murat Ulke, obxector, foi encarcerado.
As Asembleas de Obxección Fiscal invítannos a mandar cartas a varias institucións turcas solicitando a súa posta en liberdade, xa que a negativa ó uso de métodos violentos non pode ser considerado un delicto.
De Maastrich a Amsterdam.
Rebelión a bordo
Nunca como nos últimos meses se fixo tan patente a existencia de modelos diferentes para levar a cabo a construcción da UE.
Pero nunca foi tampouco tan evidente que, adosado ao proxecto de Unión, se intenta colar un paquete global de reformas do modelo económico e social predominante en Europa desde a II Guerra Mundial, que constitúen realmente un modelo social diferente, que poderiamos chamar neoliberal.
Digo adosado porque sempre se presentou como sinónimo a integración económica e a crecente liberalización, como se unha cousa implicase necesariamente a outra.
Nos últimos tempos xa é posible apreciar que realmente son cousas diferentes, que non hai unha única vía ou modelo para construir unha Europa Unida.
Hai un modelo neoliberal que é o que veñen impulsando as forzas económicas, capitaneadas polas grandes corporacións e as entidades financeiras, que se plasmaron nos criterios de converxencia de Maastricht e no actual Pacto de Estabilidade, pero existen outros modelos posibles, que de vez en cando son capaces de facer emerxer alternativas a aspectos concretos.
Cando Delors foi capaz de sacar adiante o Libro Branco sobre o emprego, percibíase iso.
Pero logo quedou en nada.
Cando Jacques Santer pretendeu sacar adiante un Plano Europeo polo Emprego, tamén se vislumbraba un acento diferente.
Pero foi aparcado pola presión de Mayor, Kohl e a maioría gobernante en Europa.
Agora, despois do triunfo do socialismo liberal de Blair e do socialismo de esquerdas en Francia, de novo podemos escoitar en voz alta prioridades e orientacións relativamente diferentes.
Mesmo se son diferentes tan só dentro dun orde son suficientes para evidenciar a aporía dos que afirman que só existe unha única política posible.
Cada vez é máis fácil ver que os liberais _e as forzas económicas_ veñen aproveitando as reformas ligadas ao proceso de integración para impoñer o seu modelo económico e social, pero que é posible pensar outro ou outros modelos diferentes.
O europeísmo provinciano que se practica en España
España é un dos poucos países europeos onde nunca houbo un proceso de reflexión colectiva sobre o proceso de integración europea.
As discusións pouco profundizaron máis aló do "Europa sí, Europa non".
Calquera opinión crítica sobre o modelo de construcción da Unión Europea ou calquera crítica ás condicións da negociación de calquera aspecto sectorial sempre foron rapidamente anatemizados coa etiqueta de antieuropeismo, craso pecado capital, ou silenciados coa típica coletilla <distinto tipo="outra_lingua">"entonces qué propones... salirte de la Unión?"</distinto>.
O problema é que este pobre discurso de europeismo infantil non só dominou a escena política senón que estigmatizou tamén os debates nos foros máis académicos ou supostamente intelectuais.
Entón só había unha Europa: a que impoñía Alemaña e os poderes económicos.
Si un quería participar en foros nos que de verdade se discutía sobre os diferentes aspectos da construcción europea entón tiña (e ten aínda) que ir a reunións a Copenhage, Helsinki, París, Amsterdam, Florencia ou Manchester, por citar algúns, onde ninguén padece ese provincianismo infantil español.
Non podemos asumir que o modelo de Europa é algo que nos vén dictado por unha vontade suprema;
polo contrario, ten que ser algo no que participamos, porque debemos intervir activamente na definición do tipo de Europa que queremos, do tipo de Europa que os europeos queren.
¿Por que o único consenso posible é o que se constrúe sobre a base das negociacións entre os Gobernos dos 15?
¿Acaso cada un dos Gobernos reflicten a pluralidade de modelos que hai no corpo político de cada país?
¿Por qué o Parlamento Europeo, elixido democraticamente por todos os europeos non pincha nin corta á hora de perfilar as reformas dos diferentes tratados?
¿Por qué as rexións non son realmente consultadas?
O problema está en que o proceso de Unión Europea non é un proceso de construcción dunha nova entidade xurídica, senón que é un instrumento a través do que cada partido político gobernante nun país quere plasmar as súas opcións de política económica, política social, cultural, etc.
Entón, claro está, non estamos simplemente unindo diferentes países nunha entidade política nova, senón que ao mesmo tempo e por enriba de todo están tratando de configurala en base a un modelo, e implementando unhas políticas concretas, que até o presente foron nunha dirección que identificamos como claramente neoliberal.
Vista por exemplo a posición actual da esquerda francesa, un non pode sustraerse á sensación de que entre Jospin e González hai un abismo.
Admitamos que o modelo da dereita española coincida co do resto da dereita europea pero, ¿en que e cando o goberno de Felipe González esbozou algunha idea global diferente no período en que foi presidente ou mesmo hoxendía?
Aquí parece que tanto Aznar como Felipe González teñen como único referente a doutrina dominante imposta pola democracia cristiá alemana.
De calquera maneira, non deixa de ser patético que o presidente de goberno do país coa taxa de paro máis alta de todos os da Unión Europea (o dobre da media), desaproveite a iniciativa francesa a prol de políticas activas de emprego, simplemente para manterse obediente ao doutrinarismo liberal.
Cando estamos preocupados por problemas acuciantes como poden ser o que sofren os productores galegos coa cota láctea, ou os que padecen cantos traballan e viven da pesca, por non citar unha lista exhaustiva de situacións perigosamente deficitarias, pode parecer que esta é unha preocupación etérea.
Seríao se non fose porque iso é o que logo se traduce en consecuencias concretas para certos sectores productivos, e para certos sectores sociais, que padecen os efectos dun crecemento lento, dunha política deflacionista, dunha política de privatizacións, etc., etc.
Tamén é certo que esa discusión sobre o modelo europeo se cruza, ou mesmo queda escurecida pola dura disputa cotiá na Administración comunitaria sobre o reparto de fondos entre países e rexións, sobre as políticas sectoriais concretas que benefician a uns e prexudican a outros.
O reparto das consecuencias negativas é o que enche as páxinas dos xornais todos os días.
Non entraremos niso aquí.
O que hoxe discutimos é se é posible un modelo de construcción europea acompañado dunhas políticas non-neoliberais que reporte máis beneficios que as actuais.
As respostas e alternativas ó devalar actual da Unión Europea
Fai pouco o editorial do número 28 da revista A Trabe de Ouro poñía o acento con moito acerto neste asunto, que paga a pena citar:
"nese contexto mundial (de crise) o proceso de Unión Europea conducido pola elite económica e política cumpriu e segue a cumprir aínda un papel moi curioso desde o punto de vista instrumental.
A dureza dos axustes levados a cabo en todos os países europeos nos últimos vinte anos _engade o editorial_ serían dificilmente dixeribles politicamente se fosen unha emanación directa dos Gobernos de cada país;
a poboación tería rexeitado nas eleccións a aqueles partidos que ousasen acometer por iniciativa propia tales políticas regresivas.
Mais o feito de podérense presentar como víctimas obrigadas a executar unhas directrices emanadas dun órgano supranacional, que parece estar fóra do control de todos, serviu de excelente parapeto, escusa hipócrita, para levar adiante as contrarreformas que globalmente lle interesan ao capital.
Deixando de lado outros aspectos, podemos dicir que o proxecto europeo resultou ser unha disculpa perfecta para facer o que dentro de cada Estado por separado terían moi difícil de lexitimar.
Claro que esa construcción da Unión Europea seguindo un patrón tan neoliberal corre o risco de deslexitimar o propio proceso de construcción dunha Europa Unida.
Pero, aínda que sexa discorrendo polo fío da navalla, o capital leva adiante o seu proxecto neoliberal".
Coincidindo en esencia con este diagnóstico, un grupo de trescentos economistas europeos veñen de elaborar un extenso Memorandum e un manifesto dirixido aos Xefes de Estado e de Goberno reunidos en Amsterdam os días 16 e 17 de xuño.
Baixo o título de Declaración dos Economistas Europeos por unha Política Económica Alternativa: Pleno emprego, Cohesión social e equidade, propónselles unha reconsideración a fondo dese modelo neoliberal, que a forza de reducir o benestar e a capacidade de xeración de riqueza e emprego en moitas rexións europeas, está creando na poboación un rexeitamento crecente do propio proceso de Unión.
Este manifesto foi firmado por algúns eminentes economistas como poden ser Stuart Holland, Robert Boyer, Pascal Petit, Robert Salais, Jonathan Michie, Helmut Steiner, Elmar Alvater, Barrat Brown, Alfred Kleinknecht, etc., etc.
No Estado español firmaron o manifesto unha boa restra de economistas: desde José Luis Sampedro, Carlos Berzosa, David Anisi ou Alfons Barceló até Xosé Manuel Beiras, Vidal Villa, Miren Etxezarreta pasando por Outes Ruso, López-Suevos, Matín Seco, Juan Torres e outros moitos.
Nun documento de trinta e sete páxinas vanse debullando os argumentos polos que se considera discutible e equivocada a estratexia económica seguida nos últimos anos e en particular chámase a atención sobre os riscos da orientación que se lle está imprimindo cos famosos criterios de converxencia nominal de Maastricht (inflación, déficit público, débeda, etc) e o recente Pacto de Estabilidade, ratificado en Amsterdam, que apreta aínda máis o torniquete.
De seguido, tentarei facer unha síntese deste Memorandum.
O Memorandum asinado por trescentos economistas europeos
A idea central aparece recollida nas primeiras páxinas do citado Manifesto:
"Consideramos que o fallo principal da estratexia económica da UE consiste na súa extremadamente limitada concepción da estabilidade económica, que se define exclusivamente como estabilidade de prezos.
Ignórase o crecemento, a estabilidade no emprego, os salarios, a seguridade social e o medio ambiente, aspectos igualmente importantes da estabilidade económica e social.
A obsesión pola loita contra a inflación determinou os criterios de converxencia e dominou tamén as previsións de política monetaria do Banco Central Europeo para a unión monetaria, tal como se estableceu no Tratado de Maastricht.
Incluso impídelle aos países membros que podan tomar medidas coordinadas capaces de loitar contra o paro a través de políticas fiscais apropiadas.
A causa da alta interdependencia intraeuropea, as políticas restrictivas que se adoptaron na maioría dos países desde comenzos dos oitenta acentuaron considerablemente o estancamento e só tiveron éxitos moi limitados en termos de reducción de deficits".
Como medidas máis importantes para reconducir a situación, crear emprego, aumentar a equidade e o respecto polo medioambiente, proponse un amplo abano de iniciativas.
En primeiro lugar, unha política monetaria máis expansiva que estimule o investimento e, ao mesmo tempo, diminúa a presión da política fiscal, facilitando así a adopción de medidas para crear emprego.
Para frear a especulación financeira nos mercados internacionais, os asinantes optan por introducir un imposto sobre transaccións en moeda estranxeira.
Proponse tamén unha política activa de gasto público, particularmente en grandes infraestruturas a nivel europeo, así como o apoio a proxectos específicos deseñados a nivel rexional.
Moitos deste proxectos deberían estar ligados á mellora do medio ambiente.
Tamén se subliña a creación de emprego expandindo a educación e os novos servizos sociais.
Para aumentar os ingresos públicos proponse un imposto sobre emisión de CO2 e outro sobre os xuros e outros ingresos das rendas do capital.
Co obxectivo directo de crear emprego e mellorar a calidade de vida, apuntan a necesidade de reducir a xornada laboral a nivel europeo, empezando polas horas extraordinarias, polo aumento dos permisos de mater(pater)nidade, tempo para a formación, etc.
Inciden así mesmo na necesidade de eliminar a precariedade laboral, e poñer en marcha unha política activa contra a exclusión social e a corrección da distribución da renda, que nos últimos anos mellorou para os perceptores de beneficios, xuros e plusvalías.
Por último, co obxecto de corrixir os fortísimos desequilibrios rexionais e preservar a diversidade, proponse unha política rexional máis activa, orientada non só á construcción de infraestruturas, que é un obxectivo que se considera básico, senón e sobre todo á creación de emprego e de riqueza.
Galicia diante da moeda única
Defende o autor que a unión económica e monetaria reportará grandes beneficios á economía galega.
Alerta sen embargo sobre a necesidade de reducir ó máximo os costos sociais que está a provocar.
Propón como unha das respostas estratéxicas a ampliación de mercados suxerindo o recurso ó corporativismo para conseguilo.
Asímesmo, sinala a necesidade de revisar estructuras e estratexias empresariais, para que a moeda única non nos colla en mantelas.
Este artigo responde ó convite da revista Tempos novos, á que lle desexo moita sorte na súa recén estreada andaina, para glosar os cambios que debería experimentar Galicia se desexamos que entre na moeda única cos mínimos custos sociais.
Para poder contestar esta cuestión, que máis que pregunta é en si mesma un desafío, cómpre pór o asunto en perspectiva e definir o significado real da moeda única para unha economía rexional.
Penúltima barreira.
Ante todo, moeda única representa retirar a última barreira (o idioma seguirá a ser un factor limitativo) para o comercio sen fronteiras en Europa, é dicir, para que unha actividade empresarial en Baviera, na Bretaña ou en Sicilia sexa equivalente para unha compañía española que outra calquera que se desenvolva en Estremadura ou Asturias.
Isto é así porque dispor dunha moeda única en Europa representa a supresión do risco de tipo de cambio entre os estados da Unión, de forma que o resultado das operacións de importación e exportación non estará sometido ós vaivéns das respectivas divisas.
Se repasamos a historia da peseta nos últimos vinte anos, percibiremos a absoluta importancia desta circunstancia.
De feito, a actividade de moitos sectores ou empresas aumentaba ou descendía conforme o ritmo que lle marcaba a posición relativa dunha moeda tradicionalmente fráxil e, xa que logo, volátil.
Hai que dicir claramente que a Unión Económica e Monetaria (UEM) traerá grandes beneficios á nosa economía.
Á eliminación do risco de cambio débeselle engadir a radical reducción dos custos financeiros para a empresa española e o efecto xeral sobre o medre productivo que un contorno de estabilidade macroeconómica (déficit controlado, reducida inflación) debe provocar.
Sen embargo, toda alteración estructural do marco de actuación dun mercado xera un proceso de selección natural ó eliminar do mesmo as unidades incapaces de se adaptaren ás novas condicións do contorno.
Horizonte de esperanza.
Sen dúbida, a economía galega experimentou unha fonda transformación dende 1986, ano da entrada de España na CEE, que lle permite mirar o horizonte da moeda única con signos de esperanza.
Así, a distancia da estructura sectorial respecto ás economías desenvolvidas foise reducindo nos últimos anos, ó tempo que aumentaba a dimensión media das unidades productivas e o seu grao de internacionalización.
Os principais custos xa foron asumidos co redimensionamento de determinadas áreas de actividade, o que tivo a súa compensación no proceso de modernización da economía galega, levado a cabo, en boa medida, con fondos comunitarios.
Outro sinal da favorable transformación da estructura económica de Galicia nun escenario de progresiva globalización é a evolución do saldo da balanza comercial, que se aproximou a taxas de cobertura do 100 por cento.
O Euro será o definitivo argumento competitivo da economía europea.
Supón unha formidable oportunidade para as empresas, ó multiplicar por dez o tamaño do mercado doméstico das unidades productivas europeas.
Pero representa, tamén, a ameaza de novos competidores animados pola simplificación operativa e normativa que implica a moeda única e pola xa citada desaparición do risco de cambio.
As empresas galegas.
A resposta da empresa galega debe ser a de calquera empresa española.
En primeiro lugar, establecer unha política increbantable de reducción de custos de explotación, eliminando os gastos improductivos e procurando a máxima productividade dos recursos e a óptima configuración da súa estructura.
Unha consecuencia clave da UEM será a incapacidade para acudir a depreciacións monetarias como elemento corrector de perdas de competitividade, o que esixe unha vixilancia permanente sobre custos e unha busca continua dos máis eficientes métodos de dirección e xestión.
A segunda resposta estratéxica viría da man da ampliación de mercados.
Investigar as opcións de estender o mercado das empresas ós outros doce ou trece países que formen parte da Unión Monetaria, é unha necesidade actual que non admite dilación ningunha.
Dado o tamaño das compañías galegas, esta acción podería suxerir o recurso ó corporativismo, é dicir, ás solucións galegas colectivas a través da actuación conxunta en asociacións ou organizacións empresariais, para estar en condicións de responder o máis axiña que se poida a este desafío.
As cuestións tácticas non son menos transcendentes.
Revisar tódolos sistemas de información da empresa, os seus procedementos de administración, a súa informática, a súa contabilidade, os seus contratos,... é unha tarefa inxente que, ademais, non conta con antecedente coñecido.
Por outra parte, as empresas terán que formar o seu cadro de persoal no tratamento dun proceso que é universal, é dicir, que afecta a todos os axentes dunha sociedade.
Tarefa inmediata.
Este conxunto de consecuencias debe ser abordado de inmediato por un dobre motivo: a competencia e os clientes.
En efecto, a anticipación dun competidor na tarefa de adaptarse ós novos tempos pode representar un elemento diferencial que lle achegue unha vantaxe competitiva de primeira magnitude.
Pero, ademais, os propios clientes (ou mesmo os provedores) probablemente obrigarán a unha introducción temperá do euro.
Pensemos nunha compañía da industria agroalimentaria que merque as súas materias primas en Portugal, ou nunha empresa de compoñentes de automoción que ten como cliente principal unha multinacional.
Ambas as dúas deberán de adaptarse con prontitude á chegada do euro porque o resto de unidades da cadea de valor do sector desexarán realizar as súas transaccións na moeda única dende os primeiros momentos.
A moeda única suporá, en definitiva, un gran revulsivo para a revisión das estructuras e estratexias das empresas europeas.
As compañías que consigan anticiparse á alteración do escenario competitivo obterán, sen dúbida, o premio do medre sostible, mentres que aquelas que desprecen os efectos dun espacio monetario único en Europa se enfrontarán a serias dificultades de actuación nos seus respectivos sectores.
Xacobeo 93:
Polo camiño do despilfarro
Unha bagatela.
O Xacobeo 93 costoulles ós galegos 17.300 millóns de pesetas.
Sufragar os fastos dun dos acontecementos máis celebrados polo Goberno de Fraga supuxo detraer esa cantidade dos Orzamentos da Comunidade Autónoma correspondentes ó período 1992-1994.
Oito millóns de visitantes, dicíase dende a Xunta, "un gran éxito".
Pero as contas do Xacobeo convertíronse nun misterio que a Administración non quixo resolver e, cinco anos despois de rematar o evento, a fiscalización das cifras aínda non chegou ó Parlamento.
A Cámara terá a oportunidade de valorar a xestión en moi pouco tempo:
o Consello de Contas está a piques de enviar a auditoría do Xacobeo que corresponde ós exercicios dos anos 93 e 94.
Tempos Novos tivo acceso ó borrador do devandito documento, onde se denuncian numerosas irregularidades, malia a laxa fiscalización que, segundo os expertos consultados por esta revista, realizou o órgano de control.
O informe sorprende con dúas partidas de gasto especialmente contiosas.
Un convenio asinado cuns grandes almacéns, que supuxo un custe superior ós 6.000 millóns de pesetas, e unha remesa de 4.700 millóns que se empregou, só en 1993, en publicidade e relacións públicas.
Estas cifras aínda resultan máis elevadas se se ten en conta que o gasto presupostado para ese ano ascendía a 5.072 millóns de pesetas.
De menor cuantía, pero ilustrativos de que a austeridade non presidiu a xestión do Xacobeo son, por exemplo, os 74 millóns de pesetas que costou a escultura que preside o complexo do Monte do Gozo, os 52 millóns de pesetas gastados en coches ou os 22 millóns destinados a mobiliario de alta dirección.
A escultura que preside o complexo do Monte do Gozo custou 74 millóns de pesetas
Portomeñe _á dereita_ foi o Conselleiro de Cultura do Xacobeo.
No ano 96 foi relevado por Pérez Varela _á esquerda na foto_ e, chegadas as eleccións, foi excluído das listas do PP.
O responsable do Xacobeo quedaba así distanciado do Executivo para calquera eventualidade relacionada coas celebracións do 93.
Un desfase no gasto do 290 por cento, unha débeda cos bancos de 2.750 millóns de pesetas e unhas perdas de 2.128 millóns resumen o balance da Sociedade Anónima de Xestión de Plan Xacobeo en 1993.
Así o reflicte o informe fiscalizador da actividade económica desta empresa elaborado polo Consello de Contas, que lle será remitido en breve ó Parlamento.
A Sociedade de Xestión do Plan Xacobeo 93 fora creada en novembro de 1991 cun capital de 100 millóns de pesetas achegados integramente pola Xunta.
O seu obxectivo era programar e coordenar todas as actuacións relacionadas co Ano Santo, presentado á opinión pública como un dos acontecementos económico-culturais máis relevantes do Goberno Fraga.
O consenso parlamentario co que se aprobara esta iniciativa foise deteriorando ante as sucesivas discrepancias coas actividades programadas, e o Xacobeo terminou por converterse en motivo de enfrontamento por mor da actitude escurantista da Xunta _denunciaban_ á hora de informar dos resultados económicos do evento.
O informe do Consello pon de manifesto que os temores da oposición non eran infundados.
Os datos revelan que 1993 foi, dende o punto de vista contable, algo máis ca un mal ano.
A Sociedade acumulou perdas por valor de 2.128 millóns de pesetas, o que a situaba "nun dos supostos de disolución e liquidación" previstos na Lei, como se encarga de advertir tanto o Consello de Contas como a auditoría privada que se inclúe no informe de fiscalización.
A desviación no gasto, que case triplica o inicialmente previsto pola Sociedade, explica gran parte das perdas coas que conclúe 1993.
En concreto, a auditoría destaca que se multiplican por cinco as compras, e os 1.425 millóns que se pensaban gastar nesta partida convertéronse en 7.347.
Algo similar sucede na conta destinada ás subvencións, transporte e publicidade, onde os xestores tamén quedaron moi lonxe de cumprir o orzamento asinado de 2.157 millóns de pesetas.
Esta partida de gasto incrementouse un 153 por cento, ata rebordar os 5.450 millóns.
Ademais das perdas, houbo outra consecuencia do forte desvío dos gastos:
a empresa tivo que endebedarse cos bancos nada menos que por valor de 2.750 millóns de pesetas _500 máis do que se recoñecen nas contas_ "para atender déficits de tesourería a curto prazo por realizar gastos moi superiores ós previstos".
O Consello de Contas afirma "non ter evidencia" de que a Sociedade Anónima solicitase a "preceptiva" autorización a Xunta antes de endebedarse coas entidades bancarias.
Cuantiosas perdas económicas
O importante desfase no gasto é parte do camiño que conduce a Sociedade a rematar 1993 cun déficit superior ós 2.000 millóns.
A pregunta que se pode formular é cómo se emendaron tan contiosas perdas.
E a resposta hai que buscala nas arcas públicas, de onde saíron os fondos para enxugar os números vermellos cos que a Sociedade pechou o exercicio.
De feito, os Orzamentos da Comunidade eran a única vía de financiamento real para tirar a empresa dunha situación de insolvencia ou creba.
A auditoría privada encargada a Arthur Andersen e incluída no informe do Consello tamén advirte que "a viabilidade da sociedade está condicionada" ós recursos anuais con que a nutre a Xunta, que en 1993 ascenderon a 8.091 millóns en concepto de subvencións _desembolsadas pola Consellería de Cultura e pola extinta Consellería de Relacións Institucionais_.
A importancia das subvencións públicas de capital para a supervivencia da S.A. Xacobeo 93 queda de relevo se se ten en conta que sen elas os fondos propios da Sociedade son de -2128 millóns en 1993 e só de 112 en 1994.
A distribución destas axudas da Xunta é cuestionada no informe de fiscalización, onde se critica que se pagasen gastos de funcionamiento utilizando recursos que debían ser adicados a investimentos.
Esta práctica, explica o Consello de Contas, provoca unha dobre distorsión:
infla a cifra de infraestructuras, porque contabiliza como tale gasto corrente, e "altera a forma de financiamento" da Sociedade.
Despois de que a S.A. Xacobeo estivese en situación de "creba técnica" en 1993, o órgano de control recomenda que se incremente o capital social da empresa, é dicir, os 100 millóns de pesetas integramente desembolsados pola Xunta, ata un total de 3.000 millóns de pesetas "por un criterio de mínima prudencia financeira".
"O Consello de Contas considera que a Sociedade debe ampliar o seu capital social para evitar situacións de insolvencias e o incumprimento dos seus pagamentos ós provedores e acredores", conclúe o órgano de control que preside Carlos Otero.
O rosario de irregularidades detectadas no informe, malia a laxitude que lle atribúen fontes do propio Consello, leva os autores a sinalar que "se altera lixeiramente a imaxe fiel da contabilidade" da Sociedade.
Neste senso, tamén as auditorías privadas incluídas no documento advirten das "incertezas" que pesaban sobre as contas do Xacobeo de 1993.
De feito, o órgano de control conclúe afirmando que nin a realidade "económica financeira" nin a "patrimonial" da empresa en 1993 "se axustaron ó orzamento", polo que se lles recomenda ós xestores "unha maior disciplina".
O segundo ano do bienio fiscalizado presenta unha cara máis amable, xa que conclúe cun beneficio de 2.400 millóns de pesetas.
Sen embargo, o mérito deste resultado corresponde basicamente ás subvencións procedentes da Xunta, que en 1994 ascenderon a 4.193 millóns, suficientes para enxugar as contiosas perdas do 93 e rematar o exercicio en números negros.
Ademais, débese destacar que a auditoría privada advirte da existencia dunha débeda de 929 millóns de pesetas correspondentes a 1994 non contabilizada e que reduciría os beneficios declarados pola Sociedade.
Ese mesmo informe mostra serias reservas ó emitir unha "opinión con salvidades" ás contas anuais do Xacobeo:
repróchanlle as "incertezas" e a "omisión de información" na documentación entregada pola empresa.
Non só os grupos parlamentarios da oposición _entón BNG e PSdeG_ puxeron en dúbida o custe da celebración do Ano Santo, senón tamén destacados representantes da cultura e da intelectualidade galegas.
A Xunta retrucaba as críticas amparándose nos, ó seu xuízo, inumerables beneficios que tal evento tivo para a comunidade.
"Sen ánimo de exhaustividade débese citar a potenciación da imaxe de Galicia en España e no extranxeiro, a súa positiva repercusión na economía galega, en especial no sector servicios, ou os investimentos realizados en construccións e outras obras que quedan á disposición da comunidade para o seu uso futuro", explican os xestores da Sociedade na memoria anual incluída no informe do Consello.
Mentres, a oposición cansou de denunciar que a principal utilidade do evento foi a de servirlle de vehículo de propaganda á Xunta, pero que os beneficios económico-culturais do "gran globo", ironizaban, estiveran moi lonxe de compensar os 17.300 millóns detraídos dos Orzamentos da comunidade só entre 1992 e 1994.
Os gastos do Ano Santo
Á marxe de ambas valoracións, ver en que gastou a empresa os recursos que manexou pode ser unha forma obxectiva de medir a relación custe-beneficio.
Así, os datos do Consello de Contas amosan que case a metade dos gastos da S.A. Xacobeo en 1993 _o 43,1 por cento_ corresponderon á compra de mercadorías, o que traducido en cifras supón unha contía de 6.083 millóns de pesetas.
Esta cantidade foi absorbida por dúas empresas, El Corte Inglés e Hipercor, coas que a Sociedade tiña asinado un convenio.
A segunda partida de gasto máis importante corresponde a publicidade e relacións públicas, ás que os xestores destináronlles case 32 pesetas de cada cen manexadas nese exercicio: 4.773,9 millóns en total.
O terceiro posto desta lista correspóndelles ós fondos destinados a amortizar os investimentos inmateriais, que superaron os 1.800 millóns, un 12 por cento dos 15.090 millóns que sumou a conta de gastos do Ano Santo.
Os recursos desviados para pagar os traballos realizados por outras empresas, que suman 1.264,1 millóns, tamén ocupan un lugar destacado neste particular ranquin que completan desembolsos menos contiosos coma os 200 millóns empregados en transporte, os 193 destinados a pagar a "profesionais independentes" ou os 162 que comeron os intereses das débedas bancarias.
Entre os exemplos dos investimentos máis significativos están os destinados a distintas construccións, entre as que destacan o complexo do Monte do Gozo, cun custe superior ós 3.400 millóns; a obra do Centro Europeo de Peregrinación, por valor de 335,4 millóns; os mais de 500 millóns da edificación dos albergues ou os 309 empregados no traslado do pavillón de Galicia na Expo de Sevilla á comunidade.
Dentro dos gastos de funcionamento, sorprenden os 407 millóns que se consumiron en mobiliario.
Neste senso, contrasta a austeridade dos mobles dos albergues co luxo que debeu presidir a decoración das sedes oficiais do Xacobeo, xa que a Sociedade a penas sobrepasou os 50 millóns en acondicionar as 19 residencias para peregrinos _excluíndo o Monte do Gozo_, mentres que só a sala de xuntas e o mobiliario de alta dirección acaparou preto de 28 millóns, segundo as cifras que aparecen no informe do Consello de Contas.
A isto habería que engadirlle os 150,5 millóns adicados á instalación das sedes da empresa.
Na partida de gasto corrente tamén se recollen os 110 millóns que a sociedade consumiu en equipos informáticos, teléfonos e outros trebellos integrados no "proceso de información".
En total, os gastos da S.A. Xacobeo en 1993 superaron os 15.000 millóns, cantidade superior a todos os recursos que lle destinan a investimento real en 1998 cada unha das once consellerías que integran o Goberno de Fraga.
Nin siquera un departamento tan netamente investidor coma o de Política Territorial, en mans de Xosé Cuíña, alcanza esa cifra, xa que o capítulo VI dos seus Orzamentos deste ano ascende a 14.150 millóns.
Só a publicidade absorbe máis cartos cós que dedican _por separado_ as consellerías de Presidencia, Economía, Industria, Cultura, Sanidade, Pesca, Xustiza e Familia a investimento real.
Se se fai a comparación sumando os capítulos VI e VII das Contas autonómicas _investimentos e transferencias de capital ó sector público e privado_ o resultado non é moito mellor, pois só dúas consellerías superan en recursos o gastado no Ano Santo.
En canto a 1994, os desembolsos rexistrados de compras e gasto foron moi inferiores, aínda que superaron os 4.119 millóns de pesetas nun ano en que a empresa practicamente carecía de actividade.
Neste exercicio, a principal partida correspóndelle ós pagamentos a outras empresas, que alcanzaron unha contía de 2.450 millóns.
A auditoría do Consello chegará ó Parlamento nas próximas semanas marcada polo retraso de anos e importantes lagoas informativas debidas á inconcreción das contiosas partidas de gasto.
Pero a celebración do Xacobeo aínda dará que falar, pois a conmemoración do Ano Santo de 1999 volveu a reactivar o trafego de fondos públicos cara á Sociedade.
De feito, nas contas da comunidade de 1998 xa se inclúen 3.400 millóns de pesetas para preparar os fastos da repetición do evento, cifra que cadruplica os fondos achegados para este fin no pasado ano.
Todo fai prever que a relación de fiscalización entre o Consello e a Sociedade de Xestión do Xacobeo terá continuidade.
Anecdotario das pesetas
A república do Xacobeo foi como a versión invertida do conto do Rei Midas, e quen tocaba a Sociedade de Xestión conseguía un pouco de ouro:
"Quero organizar un congreso",<distinto tipo="outra_lingua">"pues organiza tú que el Pelegrín pone las pesetas"</distinto>.
E tal derroche de xenerosidade serviu para que só no Ano Santo se realizasen 400 actividades _congresos, festas, encontros,..._ baixo o paraugas das conmemoracións do Xacobeo, algunhas tan trascendentes para Galicia como a Reunión de Científicos Latinoamericanos sobre Química, o congreso da Asociación Bíblica Española ou a reunión anual da Sociedade Luso Española de Neuroloxía.
O custe destas actividades non está detallado no informe do Consello ó que esta publicación tivo acceso, pero enmárcase nunha conta do orzamento da S.A. de Xestión _a de "Subvencións, transportes, publicidade e diversos"_, que tivo unha monta total de 5.451 millóns de pesetas.
Esta cantidade supón máis do dobre dos gastos previstos por este concepto.
A relación de actividades organizadas con cargo ás contas da sociedade anónima non deixa de sorprender, e nela aparecen o Congreso do Grelo, o Campeonato Nacional de España de Caza, o patrocinio da Copa do Rei de Fútbol-Sala en Poio, o financiamento dunha alfombra floral en Bos Aires, o Certame de Tunas no Carballiño ou a contribución na celebración do Día do Autónomo en 1993.
A lista complétase con ducias de actos de similar trascendencia que contribuíron a darlle lustre ó Xacobeo.
Mobles e teléfonos a golpe de talonario
Claro que o custe que tiveron estes patrocinios debeu ser moi inferior a outros soportados pola empresa e que serían a envexa do máis gastador dos administradores.
A escultura que preside o Complexo do Monte do Gozo _na foto que abre este informe_ custou case 74 millóns de pesetas.
Aí é nada.
E polas instalación das sedes _oficinas_ da sociedade pagáronse 150 millóns, mobles á parte.
E o do mobiliario, por certo, tampouco foi <distinto tipo="outra_lingua">pecata minuta</distinto>.
Máis de cinco millóns para amoblar unha sala de xuntas, e 22 en "mobiliario de alta dirección".
O gasto total por este concepto foi de 406 millóns de pesetas, para unha sociedade que gastaba en salarios menos de 150 millóns.
Acomodadas e amobladas as sedes, postos os andeis, cumpría fornecelos de material de traballo.
E só no ano 93, destinouse 1.055.000 pesetas a libros para a Biblioteca de Servicios Xurídicos da sociedade, máis dos destinados á Biblioteca de Cultura.
A empresa tamén mercou coches por valor de 52 millóns de pesetas, e dotounos dos seus correspondentes teléfonos, cunha partida superior ó millón e medio de pesetas.
O gasto en teléfonos completábase coas 750.000 pesetas investidas en portátiles e case sete millóns en teléfonos fixos.
O estraño M.G.G, unha incógnita a desvelar
Alguén chamado M.G.G. recibiu anticipos para facerlle fronte a pagos que poden ser considerados normais no funcionamento dunha empresa sen estar en nómina da S.A. de Xestión do Xacobeo.
Os auditores do Consello de Contas non entraron a investigar quen era o tal _ou a tal_ M.G.G.
E no borrador do seu informe tampouco incluíron referencia ningunha á contía dos cartos que percibiu.
Dise, iso si, que estes cartos lle foron dados para "facer pagamentos diversos, como recibos de Telefónica, provedores, prensa, hoteis,...".
O órgano que preside Carlos Otero só critica, con respecto a este tema, un erro contable, unha cuestión formal, pero tampouco obvia que M.G.G. recibiu eses cartos "sen ser persoal da empresa".
Luces e sombras dun informe
A auditoría que o Consello de Contas fixo do Xacobeo centrouse en cuestións formais e non se prodigou na comprobación dos gastos nin na avaliación da súa racionalidade.
Hai críticas constantes a erros que poden ter que ver cunha diferencia nos criterios contables, pero non se fai referencia en ningún momento, por exemplo, ó desfase do gasto en publicidade e promoción.
Carlos Otero _á dereita de Fraga_ é o máximo responsable do Consello de Contas.
El foi tamén o responsable do departamento do órgano fiscalizador que auditou as contas da S.A. do Xacobeo
Tiveron que pasar cinco anos para que as contas do Xacobeo fosen levadas ó Parlamento.
En todo este tempo, a oposición non cansou de pedir as cifras e o Goberno Fraga non escatimou escusas para ir demorando a súa presentación.
De feito, os informes relativos ós gastos da Administración galega en 1993 foron levados polo Consello de Contas á Cámara no 97.
Todos, agás o da Sociedade Anónima do Xacobeo, aínda que figuraba no plano de traballo inicial enviado ós deputados.
O pretexto:
que para ter unha imaxe fiel das contas da Sociedade era preciso analizalas conxuntamente.
E esta decisión non carece de intencionalidade.
As cifras do Ano Santo reflicten un triste panorama, cunhas perdas, antes de impostos, superiores ós 2.000 millóns de pesetas que foron emendadas en 1994 con fondos públicos.
A Sociedade pechou ese exercicio cuns contiosos beneficios, resultado que viña a maquillar a desfeita do 93.
De aí o interese por presentar xuntas as auditorías dos dous exercicios.
O órgano fiscalizador denuncia reiteradamente na súa fiscalización que as subvencións de capital que a Administración lle outorgaba á empresa para facer investimento eran empregadas para facer fronte a "gastos de funcionamento".
A crítica relativa á utilización das axudas non é a única que o Consello fai no seu informe, malia o documento non ser especialmente crítico cunha xestión da que a auditora privada Arthur Andersen expresou "unha opinión con salvidades", algo que na xiria dos auditores é tanto como unha desaprobación.
Os especialistas consultados por Tempos Novos cren que o órgano fiscalizador se centrou en cuestións formais e deixou de lado outras verdadeiramente trascendentes.
A análise está realizada en base ás contas anuais da Sociedade Anónima, ós informes de xestión da mesma, e á auditoría encargada a Arthur Andersen, e non se para a comprobar a veracidade das informacións suministradas polos xestores da empresa nin a racionalidade do gasto.
De feito, se alguén que non sabe qué foi o Xacobeo lese o informe, atoparía moi difícil chegar á conclusión de cal é a actividade da empresa.
Non aparecen por ningunha parte as contas relativas ós espectáculos contratados, pero, sen embargo, si que se fai referencia a unha partida de ingresos en concepto de venda de entradas por valor de 22 millóns de pesetas.
¿De qué conta saíron os 300 millóns pagados a Julio Iglesias?
Outro exemplo do modo de proceder do Consello de Contas na realización do seu informe está na parte adicada á confirmación das débedas a acredores comerciais declaradas pola Sociedade.
O órgano fiscalizador enviou cartas solicitando confirmación dos datos subministrados pola empresa ó 68 por cento dos acredores _1.186 dun total de 1.745_.
Só o 41 por cento dos acredores circularizados _aqueles cos que se entrou en contacto por correo_ devolveron a súa resposta, e no 23 por cento dos casos _111 acredores sobre os 488 que contestaron_ afirmaban que os datos da Sociedade Anónima do Xacobeo non coincidían coa realidade.
E a investigación do Consello remata aí, non se buscou máis, malia ó precario resultado da enquisa e a que os pagamentos a acredores supuxeron 5.471 millóns de pesetas en 1993 e 2.266 no 94.
O Consello tampouco se pronuncia sobre a lóxica dun gasto próximo ós 5.000 millóns de pesetas en publicidade e relacións públicas no exercicio do 93, ou da merca de once coches no ano 94, cando xa rematara o groso da actividade do 93 _a merca destes vehículos é especialmente curiosa, e máis cando a Sociedade xa tiña un capital de 30 millóns en automóbiles_.
Con todas estas salvidades, a oposición non deixará de ser crítica coa fiscalización do Consello de Contas cando sexa presentada no Parlamento Autonómico.
E é seguro que máis o será coas propias contas do Xacobeo, con esa desviación do 290 por cento sobre os gastos presupostados inicialmente elaborados.
A silenciosa saída do gabinete Fraga do ex-conselleiro de Cultura e máximo responsable político do Xacobeo, Víctor Manuel Vázquez Portomeñe, pode poñerse en relación coa presentación deste informe.
En 1996, Portomeñe foi desprazado como responsable de Cultura por Jesús Pérez Varela;
o político chantadino pasaba a ser o conselleiro sen carteira para Asuntos Parlamentarios.
Despois, chegadas as eleccións do 19-O, foi excluído das listas dos populares;
e buscáronlle un oco no Senado, lonxe da vida política de Galicia e menos relacionado co Goberno autonómico.
Se Portomeñe seguise ocupando un posto no Executivo, a crítica e a petición de responsabilidades por parte da oposición podería ser máis daniña para o Partido Popular de Galicia, e máxime despois das reaccións que xa no seu día provocara o nomeamento dun irmán do ex-conselleiro como director xeral de Promoción do Camiño de Santiago.
Un convenio millonario
O convenio entre a S.A. de Xestión do Xacobeo e as empresas de El Corte Inglés e Hipercor, para "a difusión da imaxe" do evento, figura entre as principais sorpresas que desvela o esperado informe do Consello de Contas.
Asinouse en xullo de 1993, e cinco meses despois a sociedade xa se endebedara por máis de 6.000 millóns con ambas empresas, ás que lles comprara mercadorías.
En 1994, a cifra limitouse a 1.089 millóns.
A cambio, o convenio recollía o compromiso de El Corte Inglés e Hipercor de facer un investimento "mínimo" de 2.945 millóns de pesetas.
O órgano de control non desvela en qué se empregaron tal cantidade de recursos e menos a súa oportunidade, e as explicacións limítanse a sinalar que os xestores da empresa pública "emitiron facturas" polas cantidades mencionadas "compensando gastos con ingresos sen que exista saída material de fondos".
Esta operación contable, segundo fontes do propio Consello consultadas por Tempos Novos, puido ter repercusións fiscais, en concreto sobre o IVE, do que debería recuperar preto de 1.000 millóns.
O órgano de control afirma que auditou as facturas que os xestores do Xacobeo emitiron a nome de El Corte Inglés por un importe de 1.089 millóns, pero non achega información sobre o resultado desa fiscalización, malia ó seu indubidable interese, lastre que marca o groso do informe elaborado polo Consello de Contas.
A aura do euro
Xan López Facal é economista en SODIGA.
Foi deputado por Esquerda Galega no Parlamento de Galicia
Na foto, o holandés Win Duisenberg, que presidirá o Banco Central Europeo durante os próximos catro anos
O presidente da Comisión Europea, Jacques Santer
Por abrumadora maioría _467 votos a favor contra 65 en contra e 24 abstencións_ a Eurocámara abría o mes de maio co visto e prace ao inicio do proceso de implantación da moeda única.
A oposición parlamentaria foi exercida por unha estreita franxa da representación comunista e verde así como polos nacionalistas gaullistas franceses e pola extrema dereita.
O ingreso de España no proceso de implantación da moeda única europea é un acontecemento da maior importancia.
O primeiro de xaneiro de 1999 fixáranse en forma definitiva os tipos de cambio de cada moeda co euro, converténdose esta xa na moeda común dos once estados europeos involucrados, os quince da Unión exceptuados Gran Bretaña, Suecia e Dinamarca, que se decidiron pola espera, e Grecia, que non foi quen de cumprir os obxectivos requeridos para integrarse no grupo promotor.
Iníciase agora un período trianual de implantación progresiva da moeda común ata o primeiro de xaneiro do 2002, data de adopción polos once países dos billetes e moedas comúns;
o primeiro de xullo dese mesmo ano deixarán de ter curso legal os actuais billetes e moedas.
Espérase que nese mesmo ano se produza a incorporación dos catro países que non participan no lanzamento da nova moeda dos europeos.
O primeiro que o euro vai traer é o que trouxo xa; unha cultura de disciplina económica.
Os parámetros de entrada de España no proceso de implantación do euro son froito dun sostido esforzo de axuste esixido para a súa homologación como país candidato á integración monetaria:
3,4 por cento de taxa de crecemento do PIB, 2,0 por cento de inflación; 2,6 por cento de déficit orzamentario; e unha débeda pública viva do 68,8, son cifras máis que aceptables se non viñesen acompañadas dunha taxa de desemprego da poboación activa do 20,9 por cento.
O desemprego ten, desde logo, bastante que ver co brillo dos indicadores económicos.
O emprego foi, a canda o gasto público, a variable de axuste dunha economía afeita á inflación e ao déficit público, complementados cun sistemático proceso de devaluación da peseta fronte ao resto das divisas, algo que se utilizou como instrumento de defensa da competitividade nos mercados de exportación.
O rigor da política monetaria instaurada polo Banco de España _coa consecuencia de reducción de tipos de xuro e control do gasto público_, e a normativa comunitaria sobre competencia e empresa pública, unida á apertura do mercado interior español á competencia europea, fixeron entrar en dificultades a moitas empresas españolas ao tempo que orientaban a estratexia empresarial cara á calidade, o control de custos e a internacionalización.
A rápida caída do prezo do diñeiro, da taxa de inflación e do déficit público foron os seus efectos beneficiosos máis manifestos;
o forte crecemento do desemprego a súa contrapartida.
En definitiva, os primeiros beneficios do euro foron xa cobrados por anticipado en termos de abaratamento de crédito e custos de producción, ampliación do campo de elección de mercadorías e control dos prezos sen que poidamos esquecer a súa contrapartida en termos de desemprego masivo e persistente.
Un mercado máis diáfano
Todos nós, consumidores e empresarios, imos experimentar as virtudes da moeda única en termos de transparencia de mercado.
O cambio de denominación dos prezos non só comportaba custos importantes _comisións por cambio de moeda, riscos de fluctuación entre moedas traducidas en custos de aseguramento do tipo de cambio_.
Tanto ou máis importante que os custos era a propia incerteza incorporada ás transaccións comerciais.
A incerteza dos riscos e custos das transaccións desanimaban estas freando a actividade comercial intracomunitaria.
Os consumidores, os turistas, van contar agora con información precisa de canto custa unha viaxe, un hotel, unha entrada ao concerto, un coche ou un vestido na súa propia moeda.
Os empresarios ven ampliado a 390 millóns de consumidores a súa demanda potencial e a moitos millares a lista dos seus fornecedores, sen riscos de cambio nen custos de transacción.
O mercado europeo comeza a funcionar como un auténtico mercado único e sen fronteiras, igual có norteamericano.
A importancia desa homoxeneización do mercado faise moi evidente se pensamos nas relacións galego-portuguesas, un empresario de aquén ou alén Miño terá sobre a súa mesa información comparable e inmediata sobre o custe dos subministros e da man de obra, as previsións gañarán en simplicidade, as decisións tomaranse en forma máis directa.
Este novo panorama impulsará seguramente a cooperación interempresarial e os procesos de concentración a fin de adaptar a magnitude da oferta a unha demanda ampliada.
En 1996, Galiza adquiría o 64 por cento das súas importacións na Unión Europea _43 por cento de Francia e Portugal_ e vendíalle o 77 por cento da súas exportacións _45 por cento a Francia e Portugal_;
operar na mesma moeda traducirase na reorientación empresarial cara a un gran mercado interno.
Desde logo, non se conseguirá con isto que todos os traballadores europeos gañen igual nin que se produza unha igualación de custos e prezos;
á fin e ao cabo subsisten importantes diferencias de salarios e prezos no propio mercado español que, á parte dunha moeda común, goza dun marco fiscal e laboral homoxéneo.
Pero todo se andará.
A UE disolveu a nosa fronteira arancelaria do río Miño e da raia seca, disolve agora a fronteira monetaria;
fixo máis o mercado pola aproximación galego-portuguesa que todas as conferencias, pactos e declaracións de amistade efectuadas desde Don Dinís ata agora.
Un mercado máis diáfano
Na economía-mundo nacida da desaparición dos bloques políticos e a unificación dos mercados tres moedas serán as divisas do próximo século: o dólar, o euro e o ien.
A dimensión das tres grandes áreas de poder económico é comparable.
As cifras indicadas no cadro que vai na parte superior dereita desta páxina refírense, como se observa, aos 11 países comprometidos na implantación do euro e deberían ser revisadas coa incorporación dos catro membros restantes.
En todo caso, o cadro seguiría estando incompleto, xa que estamos a falar de áreas económicas e aí está case todo por decidir.
O vindeiro século falará.
A Unión Europea ten pendente unha ampliación cara ó leste de imprecisa fronteira oriental.
En todo caso parece probable que Rusia acabe gravitando cara ó espacio europeo;
USA pretende comandar a área económica interamericana e o Xapón, coa China ás portas, constitúe o núcleo industrial e financeiro das economías asiáticas.
Europa está chamada a desempeñar un papel esencial na economía trilateral que parece estar configurando o futuro próximo.
Unha das consecuencias máis directas da implantación do euro vai ser o exceso ou redundancia de dólares como moeda de reserva dos Bancos centrais europeos.
O volume de reservas exteriores estimadas dos bancos europeos a fins de 1996 ascendía a 415.000 millóns de dólares mentres a Reserva norteamericana mantiña divisas por importe duns 50.000 millóns, o que representa a penas o 12 por cento.
A entrada en vigor do euro comportará un forte excedente de reservas tanto por pasar o 60 por cento do comercio europeo a ser interior como pola conversión do propio euro en moeda de reserva en detrimento do dólar.
A Unión Europea vai contar desta maneira cun importante excedente que podería ser utilizado para acometer un programa ambicioso de loita contra o desemprego ou de desenvolvemento dos países candidatos ou da beira sur mediterránea ou a calquera de outros usos plausibles e importantes.
Deixemos nacer a Europa
Ata ben entrado o último tercio do século XIX España non foi capaz de culminar a súa unión monetaria.
No primeiro tercio do século coexistían en España aínda varios sistemas monetarios de ámbito rexional ao tempo que circulaba abundante moeda europea e ultramariña: un mercado inconexo que dificultaba enormemente a circulación.
A lei de creación do Banco de España de 1856 consagraba aínda a pluralidade de Bancos de emisión.
Houbo que esperar ao Decreto Echegaray de 1874 para privar da prerrogativa de emisión aos 14 ou 15 bancos emisores que funcionaban ao abeiro da lei de 1856.
Durante 1874 a convertibilidade da moeda limitábase aínda á sucursal bancaria da propia localidade, alcanzou ámbito rexional en 1880 e houbo que esperar a 1884 para que os billetes gozasen de convertibilidade en calquera punto do Estado.
A unión monetaria española foi un requisito para a consolidación dun mercado interno e para a súa azarosa pero progresiva modernización económica.
A principios dos 90 saía en Francia un libro de Michel Albert, Capitalismo contra capitalismo, que constituía unha importante contribución á antropoloxía económica e como tal foi acollido pola crítica máis atenta.
A tese de Albert pode resumirse na existencia de dous capitalismos que podemos denominar anglosaxón e continental, ou americano e renano.
O primeiro, representado polos Estados Unidos ten un carácter financeiro, especulativo, réxese pola máis estricta competencia;
o segundo, representado por Alemaña e, noutra versión polo Xapón, ten carácter industrial, comporta a implicación da Banca nas actividades productivas, oriéntase polo valor básico da cohesión social.
A Unión Europea é unha creación do capitalismo continental, a súa xenética é renana;
a cohesión social é o seu valor central.
No continente é improbable un Bush, unha Thatcher a pesar das ensoñacións dos intelectuais liberais.
Nun mundo globalizado na economía, na comunicación, na ciencia, nas catástrofes, nos conflictos bélicos, aos pequenos países _e Alemaña é a estes efectos un pequeno país, non o esquezamos_ fáltalles dimensión.
Nunha sociedade cada vez máis complexa na xestión dos problemas da convivencia, desde os residuos sólidos urbanos ata a creación dos imaxinarios colectivos, políticos, antropolóxicos ou culturais, desde a sanidade á educación e á protección social, aos grandes _e España ou Bélxica son a estes efectos grandes países_ sóbralles dimensión, ou complexidade, para falar con maior precisión.
Europa é o novo nome da nosa presencia nun mundo minguado pola globalización, Europa é tamén un nome do mosaico ao que Galiza pertence como unha pequena tesela.
Europa dálle dimensión ao pequeno e espazo de diversificación ao grande.
A Europa do euro encóntrase na metade do camiño que vai da comunidade do carbón e do aceiro que lle deu nacemento á Europa federal, unificada baixo o principio democrático.
A famosa europa dos mercaderes é a mesma Europa da política democrática e da cultura:
mercado, intercambio, pacto, norma, dereito son principios subxacentes a toda sociedade moderna.
¿Acaso non naceu Europa en Venecia, en Amsterdam, en Sevilla, en Lisboa, en Londres, nos seus barcos e nas súas casas de contratación?
O nacionalismo galego actual ten unha asignatura pendente con Europa.
Hoxe en día á cota láctea é o símbolo nacionalista de Europa para moitos galegos.
Lenin falaría de degradación tradeunionista do proxecto político.
"Galiza nación europea" proclamaba un dos mellores eslogans do nacionalismo galego moderno, o que intentou protagonizar infructuosamente Esquerda Galega.
¿Non soou xa a hora da Galiza europea agora que acaba de dar a hora do euro?
